Meimaand se wenner van die Zoutpansberger se kalenderfotokompetisie het gewys dat jy nie ver hoef te ry om daardie wenfoto te neem nie, veral gesien in die lig van die uiters duur brandstofpryse. Pietman Muller van Levubu het Sondagmiddag, 8 Mei, op die E-pad (Levubu) gery toe hy afgekom het op ‘n bruin slangarend wat besig was om ‘n wipneuskobra die stryd aan te sê. Gelukkig vir hom het hy sy Nikon D4 kamera byderhand gehad om die aksie af te neem. Dit was juis een van hierdie aksiefoto’s wat aan hom Mei se eerste plek prysgeld van R600 besorg het. Baie geluk Pietman! Anders as in die verlede kan die streek se fotograwe vanjaar regdeur die jaar maandeliks vir die koerant se kalenderfotokompetisie inskryf. Fotograwe sal tot en met die laaste week van elke maand hulle foto’s vir daardie maand kan inskryf en ‘n wenfoto sal vir elk van die 12 maande gekies word. ‘n Maksimum van vyf foto’s per fotograaf per maand kan ingestuur word, maar fotograwe kan vir meer as een maand inskryf. NB – Indien jou foto foto dalk een maand nie gewen het nie, maar jy voel dit is goe dgenoeg om weer in te skryf, kan dieselfde foto weer vir ‘n volgende maand ingestuur word. Die foto moet egter binne die afgelope 24 maande geneem gewees het en moet die fotograaf se eie werk wees. ‘n Prys van R600 sal vir elke maand se wenfoto betaal word. Elke maand se wenfoto sal in die eerste week van die daaropvolgende maand se Zoutpansberger gepubliseer word. Slegs hoë-resolusie digitale foto’s (verkieslik landskap-formaat) sal aanvaar word. Die foto’s kan in hoë resolusie per e-pos (een vir een, indien nodig) gestuur word, of op CD of geheuestokkie ingehandig word by die kantore van die Zoutpansberger te Joubertstraat 16B in Louis Trichardt. Elke inskrywing moet vergesel wees van die fotograaf se naam, kontakbesonderhede, waar die foto geneem is en met watter kamera dit geneem is. Selfoonfoto’s is ook toelaatbaar indien die foon oor ‘n goeie kamera beskik. Die 12 wenfoto’s sal aan die einde van die jaar in ‘n groot-formaat muurkalender vir 2023 saamgevat word. Die kalender sal dan onder meer deur die Zoutpansberger gebruik word vir bemarkingsdoeleindes. Vir meer inligting oor die kompetisie, skakel Andries by tel. 082 603 2419 of 015 516 4997 (tydens kantoorure). Hoë-resolusie foto’s kan ook aan hom gestuur word per e-pos na news@zoutnet.co.za.