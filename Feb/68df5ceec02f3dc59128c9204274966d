Die Veritas Gemeenskapskerk in Louis Trichardt, onder leiding van dr. Philip Venter, het vir Ronnie van Niekerk (nou dominee Van Niekerk) op Sondag, 20 Februarie, in die amp van leraar in die gemeente georden. “Ek sal as mede-leraar in die gemeente werk in die hoedanigheid van ‘n ‘tentmaker’ predikant, waar ek toegelaat sal word om steeds my privaat beroep te beoefen en buite die kerk vir my ‘n inkomste te verdien,” sê ‘n dankbare Ronnie. “In terugskouing op my lewe weet ek dat die Here my al meer as 30 jaar gelede geroep het om vir Hom te werk, maar omrede ek reeds ‘n loopbaan in die SA Polisiemag gehad het, kon ek nie voltyds in die bediening ingaan nie. Vanaf 1989 het ek begin om self Bybelstudie te doen, maar het agtergekom dat ek nie die kennis en vaardigheid het om tekste in die Bybel sinvol te lees en verstaan nie. Ek het besluit om in te skryf vir ‘n graad in teologie,” voeg Ronnie by. Hy het in 1998 by UNISA ingeskryf en sy graad in 2005 met lof geslaag. UNISA het hiervoor ‘n ere-toekenning aan Ronnie toegeken – ook omdat hy vir daardie jaar aangewys is as die topstudent by UNISA. “Deur die jare was ek en my gesin altyd ingeskakel by die kerk, waar ek kategese vir die Grade 10’s en 11’s aangebied het. Ek het op kerkrade gedien as diaken, ouderling en leierouderling, en het my vorige gemeente verteenwoordig op sinodale en ringskommissies. Ek het nooit opgehou met Bybelstudie en navorsing nie, en streef deurentyd daarna om my met kennis toe te rus sodat ek met vertroue die Woord van die Here kan bedien in 'n samelewing waar gemeenskapswaardes en -norme en die begrip van die ‘waarheid’ van die Bybel al hoe meer vloeibaar word in 'n meta-moderne samelewing,” sê Ronnie. Ronnie was mede-stigter van die Veritas Gemeenskapskerk in 2014 en is sedertdien lidmaat van die kerk. Aangesien hierdie kerk op die reformatoriese grondslag gebou is, stel dit baie uitdagings indien net een leraar beskikbaar is. “Ek het op 'n paar geleenthede ingestaan deur ‘n ouderling-preek te lewer wanneer dr. Venter nie dienste kon waarneem nie. My ordening verlig die druk op dr. Venter en bring ook gemoedsrus aan die gemeente dat daar kontinuïteit sal wees in die woordbediening. Venter is ook dankbaar vir die kontinuïteit, veral omdat die gemeente nie meer slegs met hom vereenselwig word nie. “Baie mense was tot dusver huiwerig om by die gemeente in te skakel, omdat hulle bang is ek kom iets oor en dan is die gemeente tot niet,” sê hy. Venter vertel dat hy en Ronnie reeds ‘n lang pad saam stap. Hulle was selfs op dieselfde tyd (1985) by Kwa-Thema in die onluste – Ronnie by die SA Polisiemag en Venter in die Weermag – hoewel hulle mekaar toe nog nie geken het nie. “Ronnie is baie beskeie oor sy prestasies. Daar is baie, maar wat vir my uitstaan, is dat hy, behalwe vir ‘n kranige sportman, Dux-leerling van sy skool in Bloemfontein was en dat hy op die ouderdom van 34 jaar reeds kolonel in die polisiediens was,” sê Venter. “Boonop is Ronnie se administratiewe vaardighede baie beter as myne – ‘n besliste aanwins vir die gemeente!” voeg hy by. 