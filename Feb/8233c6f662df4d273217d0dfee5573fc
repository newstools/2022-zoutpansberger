Deur ons kunskorrespondent Nog ‘n oud-leerling van Hoërskool Louis Trichardt is besig om sy merk te maak in die toneelwêreld. Jaco van Zyl, wat in 2015 hier gematrikuleer het, het verlede week sy debuut gemaak in die stuk My vrou se man se vrou by die Atterbury Teater in Pretoria. In die proses volg Jaco in die voetspore van verskeie ander oud-Triegies wat in die wêreld van die uitvoerende kunste presteer. Sekerlik een van die bekendste “plaaslike” name in die toneelwêreld is Nico Scheepers. Hy is ‘n bekende dramaturg met films soos Die Maan Val Bewusteloos (2017) en Fataal (2016) wat uit sy pen gevloei het. Nico het sy laer- en hoërskoolloopbaan in Louis Trichardt voltooi. Hy was ook aktief betrokke by Hoërskool Louis Trichardt se toneelgroep en het vir drie jaar toneelstukke vir die skool se toneelgroep geskryf, wat verskeie pryse gewen het. Ná Nico se vertrek het nog ‘n oud-leerling, Marcel van Niekerk, die leisels by die skool se toneelgroep oorgeneem en voortgebou op die tradisie van uitnemendheid. Marcel het uiteindelik ses stukke op die verhoog help bring, waarvan drie na die nasionale finaal van die ATKV Tienertoneel deurgedring het. Jaco van Zyl was deel van die groep wat in 2014 die stuk Harnas opgevoer het wat onder meer verskeie pryse by die Tshwane Toneelfees ontvang het. Lank voordat Nico en Marcel die toneelwêreld betree het, het nog ‘n oud-Triegie beroemdheid verwerf. Anders as die res was Christina Storm nie aktief in die toneelbedryf op skool nie. Sy het in die vroeë 1990s as model bekendheid verwerf en het op die voorblaaie van internasionale tydskrifte soos Elle en GQ verskyn. Sy het in 2007 haar debuut as aktrise gemaak in die sepie, Egoli. Daarna het sy in verskeie films opgetree soos Jakhalsdans (2010), Ek lief jou (2011) en Alles wat mal is (2014). Die toneel- en filmbedryf het egter sedert begin 2020 ‘n nagmerrie beleef, met Covid-inperkings wat die bedryf lamgelê het. Dit het veral ‘n negatiewe uitwerking gehad op jong akteurs wat hul drome probeer najaag het en gehoop het om ‘n rol los te slaan in ‘n film- of dramaproduksie. Een van dié jongmense wat geraak is deur die ontwrigting was Jaco van Zyl. Ná skool is hy na die film- en drama universiteit, AFDA, se kampus in Johannesburg. Hy het sy graad in 2018 voltooi, maar nog ‘n jaar verder studeer om sy honneursgraad in drama te verwerf. In Maart 2020, etlike weke ná AFDA se gradeplegtigheid, het die deure wêreldwyd toegeklap vir kunstenaars. Vertonings is gekanselleer en filmproduksies is vir etlike maande gestaak. Soos sovele ander akteurs wêreldwyd moes Jaco homself maar besig hou met ’n bietjie advertensiewerk en studente-produksies. Eers ná meer as twee jaar het hy die oproep ontvang het waarin hy meegedeel is dat hy ‘n rol losgeslaan het. Hy het minder as ‘n week gehad om voor te berei vir sy rol as speursersant Troughton in die klug, My vrou se man se vrou. Dit het op Dinsdag, 1 Februarie, in die Atterbury Teater in Pretoria geopen. Tydens die media-aand op Woensdag, 2 Februarie, het die besturende direkteur van Lefra, Frans Swart, uitgebrei oor die uitdagings die afgelope twee jaar. In Februarie 2020 was die span se tasse letterlik al gepak en die dekor al gelaai toe die nuus breek dat die KKNK-optredes gekanselleer is. Waar die filmbedryf nog geleidelik weer aan die gang kon kom, was die toneelwêreld magteloos. Om toneelstukke aan te bied met klein gehore was eenvoudig nie die moeite werd nie. Toe die aankondiging vroeër vanjaar gemaak is dat die inperkingsmaatreëls verslap gaan word, kon die beplanning begin. Die kern van die span wat My vrou se man se vrou twee jaar gelede sou opvoer, was steeds beskikbaar. Die hoofrolle kon weer vertolk word deur Phillru van Achterbergh (John Smith) en Botha Enslin (Stanley Garner). Marissa Claassen (Mary) was steeds beskikbaar vir haar rol, asook Thiart Li (joernalis / Bobby Franklyn) en Etienne du Plessis (speursersant Porterhouse). Twee nuwelinge het egter hul buiging gemaak in die stuk. Danielle Britz het die rol van John Smith se een vrou, Barbara vertolk, terwyl Jaco die uitdagende rol van speursersant Troughton moes vertolk. Die twee nuwelinge het egter geensins teruggestaan vir die meer ervare akteurs nie. Die stuk, wat gebaseer is op Ray Cooney se teks Run for your wife, het vir langer as 25 jaar vol sale getrek in Londen se West End. Peet van Rensburg het die stuk in Afrikaans vertaal en die eerste produksie is in 2012 deur Lefra Produksies aangebied. Die Atterbury Teater moes steeds voldoen aan Covid-voorskrifte maar was elke aand feitlik tot kapasiteit gevul. Vir die eerste keer in baie maande was die teater vir bykans twee ure gevul met die gelag van ‘n baie waarderende gehoor. Die laaste vertoning by die Atterbury Teater was Sondagaand, maar die stuk sal na alle waarskynlikheid ook opgevoer word by die Oppiwater Kunstefees, wat in April plaasvind. 