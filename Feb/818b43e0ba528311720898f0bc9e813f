Die Zoutpansberger het die afgelope week hulle ondersoek voortgesit om uit te vind of oom Peet Delport van Louis Trichardt se unieke skryftafeltjie wel meer as ses nulle werd is. Dit wil egter blyk dat oom Peet se “oudag belegging” nie soveel werd is as wat hy gehoop het nie. In verlede week se uitgawe is daar berig oor oom Peet se unieke roll-top-skryftafeltjie uit soliede Engelse rooshout wat hy beweer dateer uit die vroeë 1700’s. Dit is blykbaar in 1903 deur Sir Ernest Oppenheimer na Suid-Afrika ingevoer en het later ook in die huis van sy seun, Harry Oppenheimer, gepronk. Die tafeltjie is blykbaar as afskeidsgeskenk gegee aan een van die Oppenheimers se tuiniere, ‘n Engelsman. Oom Peet het in 1981 in besit gekom van die tafeltjie, as deel van die betaling vir werk wat hy vir die Engelsman gedoen het. Die tafeltjie het getuig van ongelooflik goeie vakmanskap en oom Peet het besluit om daaraan vas te hou as ‘n belegging vir sy oudag. Op 83 sê oom Peet sy oudag het nou aangebreek en wil hy die tafeltjie verkoop. Die eerste slegte nuus vir oom Peet het gekom van kultuurhistorikus en kurator van die Newcastle Museum by Fort Amiel, mnr. Louis Eksteen. Daar is in verlede week se artikel berig dat Eksteen meen die tafeltjie is beslis nie uit die 17de eeu nie, maar is wel rondom die vroeë 1900’s in Indië vervaardig vir verspreiding na Britse kolonies. Dit is waarskynlik hoe die tafeltjie sy pad na Suid-Afrika gevind het. Oor waarde het Eksteen gesê hy dink die kassie is so tussen R10 000 tot R12 000 werd, maar retail so R6 000 tot R8 000. Tog het hy gesê dat die tafeltjie moontlik tot soveel as R18 000 kan werd wees, as daar bepaal kan word dat die tafel wel deur Sir Ernest Oppenheimer ingevoer is en in sy en later sy seun sy huise gestaan het. Die Zoutpansberger het toe besluit om die herkoms (provenance) van die tafeltjie te bevestig. Die afgelope week is daar met me. Sally MacRoberts, direkteur van die Oppenheimers se Brenthurst Biblioteek te praat. Die biblioteek is in 1984 deur Harry Oppenheimer in Parktown, Johannesburg, geopen en huisves ‘n privaatversameling unieke Africana. MacRoberts het egter sommer met die intrapslag gesê dat die biblioteek ongelukkig geen rekords van meubelstukke hou nie. “Ek dink ook nie die Oppenheimers het rekord van dit nie. Jy weet, hulle het baie goed weggegee,” het MacRoberts gesê. Wat oom Peet se storie van die Engelse tuinier betref, het MacRoberts gesê sy is net bewus van twee tuiniers wat vir die Oppenheimers in Johannesburg gewerk het, naamlik Joane Pim en Dick Scott. Pim het in 1959 vir die Oppenheimers begin werk en na haar dood in 1974 het Scott by haar oorgeneem. Hy het blykbaar in die vroeë 2000’s afgetree. As oom Peet die kassie dus in 1981 van ‘n “afgetrede” tuinier gekry het, stem die tydlyn ongelukkig nie ooreen met Pim en Scott se betrokkenheid by die Oppenheimers as tuiniere nie. Dit gesê het MacRoberts gesê dat oom Peet, wat ongelukkig nie meer die Engelse tuinier se naam kan onthou nie, dalk moontlik die tafeltjie van ‘n ander tuinier kon gekry het. Die Oppenheimers het ook ander eiendom gehad soos in Witrivier. Oor die waarde van die tafeltjie het MacRoberts gesê daar is geen manier dat oom Peet ‘n bedrag met ses nulle of meer sal kry nie. “Daar is geen manier dat die tafeltjie soveel werd is nie, selfs met bewys van herkoms,” het MacRoberts gesê. Haar aanbeveling aan oom Peet is om die beste aanbod wat hy op die tafeltjie kry te aanvaar, of om spesialis afslaers soos Strauss & Co Fine Art Auctioneers of Stephan Welz & Co te vra om die tafeltjie op te veil met ‘n minimum bod. “Maar sonder bewys van herkoms gaan dit baie moeilik wees,” het MacRoberts gesê. Oom Peet het Dinsdag weer by die koerant kom kuier om te hoor wat is die jongste oor sy tafeltjie. Nodeloos om te sê, was hy teleurgesteld dat sy tafeltjie blyk nie werd te wees wat hy gehoop het nie. Hy het gesê dat hy aanbiedinge op die tafeltjie sal aanvaar, maar dat dit darem nie heeltemal belaglik moet wees nie. Vir meer hieroor kan hulle hom skakel by tel 079 684 5109 of 083 273 9859. Ontvangs op sy plaas is egter baie swak, so hulle kan nie altyd bereik word nie.