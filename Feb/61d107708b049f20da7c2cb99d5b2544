“Hierdie groot kremetartboom gaan ‘n leemte in baie mense se lewens laat.” Só sê Karin Fick, dogter van Gillie Fick wat Sondag in ‘n motorongeluk oorlede is. Die 78-jarige Gillie het die oggenddiens by die AP Kerk in Louis Trichardt bygewoon, waarna hy teruggery het na sy plaas Sodom naby die Mara Navorsingstasie. “Die Vivopad is baie sleg en vol slaggate. Dit is juis naby die Spiesdam waar ‘n Golf doodgestop het en my pa skielik moes uitswaai. Hy het egter steeds die Golf met sy Jeep Cherokee getref. My pa moes self ‘n slaggat getref het, want die een wiel was heeltemal afgebreek. Die voertuig het gerol en hy is vermoedelik op slag dood,” sê Karin. Gillie se ouers, Gesina Caterina en Daniël (Danie) Francois Fick, was jarelange inwoners van die Dendron omgewing. Sy pa was oorspronklik van Brandfort en sy ma was onderwyseres op Dendron. Gillie is op 28 Junie 1943 in Pietersburg gebore en was in Dendron op laerskool. Hy het in 1961 sy skoolloopbaan by die Hoër Landbouskool Brits voltooi. “Verlede jaar was hy en sy broer Danie (toe 81 jaar) onderskeidelik die tweede- en derde-oudste Oud-Lantie maats,” vertel Karin. Huldeblyke stroom van oraloor in. Carl en Susan van der Merwe van Al 3 Boerdery naby Dendron noem dat hulle nog nie hulle emosies onder beheer het nie en ag hulself te klein en onbevoeg om ‘n huldeblyk te skryf oor ‘n besonderse en merkwaardige persoon soos Gillie Fick, wat op almal ‘n indruk gemaak het. “Dit is juis om hierdie rede en ook omdat ons hom almal uit ons hart uit liefgehad het, dat ons hierdie opregte huldeblyk met nederige oorgawe skryf,” sê hulle. Carl en Susan skryf verder: “Daar is al en daar sal nog baie gesê word oor Gillie Fick, want hy was in hierdie lewe ‘n hardwerkende, gerespekteerde en toegewyde boer wat diep spore getrap het en groot skoene nagelaat het. Gillie was nie net iemand wat ‘n diep verknogtheid aan die grond gehad het nie, maar ook iemand wat plaasdiere en plante liefgehad het en met gesag daaroor ‘n gesprek kon voer. Hy was ‘n nugter en helder denker en het die vermoë gehad om geduldig, rustig en kalm die grootste probleem of uitdaging met die kleinste eenvoud op te los. Hy was iemand wat teen alle kopwinde in kon aanhou en deurdruk en in teenspoed kon vasbyt en kalm bly.” Carl noem ook dat, eie aan Gillie se nederigheid, hy iemand was wat met ou bakkies, trekkers en implemente kon aangaan as hy geweet het hulle moet as gevolg van ‘n swak jaar aanhou deurdruk. “Dit kon hy steeds positief, met geduld en in geloof doen, want hy was nie windmakerig om van ‘n spoggerige bakkie afhanklik te wees nie. Ook was hy iemand wat geweet het hy boer nie om geld daaruit te maak nie, maar omdat boer sy passie was,” sê Carl.  Hy voeg by dat, ten spyte van wat Gillie bereik het as een van die grootste en suksesvolste boere, hy altyd sy mede-landbouers as gees- en reisgenote gereken en gerespekteer het. “Ons het Gillie nie net vir 49 jaar geken nie, maar ons het hom ook geniet, waardeer en gerespekteer. Ek lig my plaashoed hoog vir ‘n opregte, hardwerkende, vriendelike, nederige en gelowige man – Gildenick Carel Fick,” sê Carl. Karin sê dat haar pa steeds baie aktief op die plaas was en hy en sy seun, Derick, het saam geboer – hoofsaaklik met aartappels en tot onlangs, ook met beeste. Die familie stem saam dat dit ‘n groot voorreg was om nog vir Gillie aktief te kon sien deel hê aan die boerderybedrywighede. “Hy het alles opgebou; hy het begin met niks, sê Karin. Francois Uys, bemarkingsbeampte van Vleissentraal, onthou dat Gillie een van die stigterslede was van Vleissentraal se legendariese jongbeesveilings op Dendron. “Dit is ‘n jaarlikse geleentheid en bestaan sedert die 1980’s. Oom Gillie was saam met ‘n paar ander bekende boere van die omgewing die dryfkrag hieragter. Altesaam was daar vir ‘n lang tyd tot 4 000 kalwers wat deur verskillende boere gebring is. Tot en met so twee jaar gelede het oom Gillie elke jaar kalwers gebring,” sê Francois. Oom Willie Roux, bekende afslaer, was ook vir jare betrokke by hierdie unieke jongbeesveilings. “Gillie was ‘n goeie, bekwame kêrel wat konstant ‘n lojale ondersteuner van hierdie uitsonderlike geleentheid was,” sê oom Willie. “Dendron Boerevereniging sal oom Gillie Fick onthou as een van ons getrouste ondersteuners van ons veilingskraal. Hy het vir baie jare sy jongbeesveiling by Dendron Boerevereniging gehou, waar sy uitstekend-geteelde Bonsmaras kopers van heinde en ver gelok het. Oom Gillie was ‘n trotse en  lojale TLU SA lid, wat baie gedoen het vir die oprigting van ons veilingskraal. Ons sal hom onthou as ‘n man van integriteit, iemand wie se ja sy ja gebly het. Ons huldig sy nagedagtenis en wens sy familie en vriende ons innige meegevoel,”  sê Drickus Botha, voorsitter. Oom Daan Erasmus onthou vir Gillie as 'n positiewe mens.  Hulle was as kinders saam op skool in Dendron.  Gillie se pa, oom Danie, was vir baie jare die voorsitter van die Dendron Boerevereniging.  “Toe Gillie begin boer, het sy pa vir hom gesê hy gaan hom nie help nie - hy moet self op sy bene kom. Dit het Gillie gedoen. Hy was 'n suksesvolle boer wat nooit teruggestaan het nie.” Oom Daan onthou dat, ten spyte van sy tekortkominge as gevolg van polio, hy altyd die beste van alles gemaak het. “Hy was een van die hardwerkendste, nederigste mense wat ek ken. Hy het altyd sy laphoedjie gedra,” onthou Karin. Iets waarvoor almal hom sal onthou, is dat hy omgegee het vir sy medemens en altyd ander gehelp het. “Hy het nie vyande gehad of sleg gepraat van ander nie. Hy het altyd ‘n wonderlike voorbeeld vir sy kinders gestel,” sê Karin. Gillie se begrafnis en lewensviering vind plaas op Saterdag, 5 Februarie, om 11:00 by die AP Kerk te Dendron en die teraardebestelling op die plaas Riemland. Hy word oorleef deur kinders Karin en Derick Fick, skoondogter Sylvia, kleinkinders Gillie en Stacey Fick, Ivan en Marietjie Fick, Nadia en Nicklaas Prinsloo, Eunice Fick asook agterkleinkinders Ashton, Mianké en Zelrie. 