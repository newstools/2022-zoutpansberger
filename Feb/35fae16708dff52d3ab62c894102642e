Januarie is iets van die verlede, en so ook die einde van die eerste maand van die Zoutpansberger se gewilde kalenderfotokompetisie. Die Januarie-kompetisie het heelwat goeie inskrywings gelok, maak ongelukkig kan net een wenner per maand aangewys word. Die weninskrywing vir Januarie het gekom van fotograaf Len Dames. Sy vroegoggend foto van die Mutale Waterval in Makuya Park het beslis die oog gevang. Hy het ‘n unieke effek geskep met die vloeiende water deur ‘n stadige sluiterspoed te gebruik. Algeheel was die tegniese versorging van sy foto baie goed gewees en het dit duidelik uitgestaan as die wenner. Baie geluk, Len! Anders as in die verlede kan die streek se amateur fotograwe vanjaar reg deur die jaar vir die koerant se kalenderfotokompetisie inskryf. Die inskrywings vir Februarie is reeds oop en ‘n ‘n paar goeie inskrywings is al ontvang. Fotograwe sal tot en met die laaste week van elke maand hulle foto’s vir daardie maand kan inskryf en ‘n wenfoto sal vir elk van die 12 maande gekies word. ‘n Maksimum van vyf foto’s per fotograaf per maand kan ingestuur word, maar fotograwe kan vir meer as een maand inskryf. Oudergewoonte soek ons na daardie spesiale foto wat die uniekheid van die Soutpansberg-streek uitbeeld, van unieke landmerke en besienswaardighede tot die natuurlewe. Die foto moet egter binne die afgelope 24 maande geneem gewees het en moet die fotograaf se eie werk wees. ‘n Prys van R600 sal vir elke maand se wenfoto betaal word. Elke maand se wenfoto sal in die eerste week van die daaropvolgende maand se Zoutpansberger gepubliseer word. Slegs hoë-resolusie digitale foto’s (verkieslik landskap-formaat) sal aanvaar word. Die foto’s kan in hoë resolusie per e-pos (een vir een, indien nodig) gestuur word, of op CD of geheuestokkie ingehandig word by die kantore van die Zoutpansberger te Joubertstraat 16B in Louis Trichardt. Elke inskrywing moet vergesel wees van die fotograaf se naam, kontakbesonderhede, waar die foto geneem is en met watter kamera dit geneem is. Die 12 wenfoto’s sal aan die einde van die jaar in ‘n groot-formaat muurkalender vir 2023 saamgevat word. Die kalender sal dan onder meer deur die Zoutpansberger gebruik word vir bemarkingsdoeleindes. Vir meer inligting oor die kompetisie, skakel Andries by tel. 082 603 2419 of 015 516 4997 (tydens kantoorure). Hoë-resolusie foto’s kan ook aan hom gestuur word per e-pos na news@zoutnet.co.za. 