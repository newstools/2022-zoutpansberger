Die Nasionale Instituut vir Oordraagbare Siektes (NIOS) het verlede week gewaarsku dat alhoewel die land besig is om in die piek van die malariaseisoen in te beweeg, baie malaria gevalle verkeerdelik gediagnoseer word as Covid-19. “Beide malaria en Covid-19 het soortgelyke, nie-spesifieke vroeë simptome, insluitend koors, koue rillings, kopseer, uitputting en spierpyne. Ongediagnoseerde en onbehandelde malaria vorder vinnig tot erge siekte met ‘n potensieel noodlottige einde,” het die NIOS in ‘n verklaring gewaarsku. Hulle het alle mense wat koors of verkouesimptome ontwikkel en in ‘n malaria area (soos Limpopo) woon, of na ‘n malaria area in die voorafgaande ses weke gereis het, versoek om spesifiek vir malaria getoets te word. Die gevaar wat die sogenaamde “taxi-muskiete” inhou moet ook in gedagte gehou word. Hierdie is muskiete wat in voertuie vanuit malaria-gebiede na malaria-vrye gebiede kan versprei om daar mense te besmet. Dit kan dus gebeur dat ‘n persoon wat nog nooit in ‘n malaria gebied was nie die siekte kan opdoen. Dr. Casper Venter van die Prognos Mediese Sentrum op Louis Trichardt se raad aan mense wat simptome wys, is eenvoudig. “As jy sleg voel, gaan sien eerder jou dokter,” het Venter gesê. Hy het gewaarsku teen die praktyk om “self-diagnose” te doen en mense wat sommer self besluit om vir net Covid-19 te gaan toets as hulle sleg voel. Die gevaar daaraan verbonde is dan dat die toets negatief kan wys. Die persoon gaan dus huis toe omdat hy glo niks is verkeerd nie. Intussen kan die persoon dalk malaria hê. Venter het genoem dat malaria endemies aan die streek is. “Die belangrike ding van malaria is dat dit vroeg gediagnoseer moet word. So, as jy enige van die simptome het van malaria, dan is dit goed om vinnig te laat toets. Gaan na jou dokter toe dat daar vinnig getoets word,” het Venter gesê. Die voordeel daarin om malaria eerder vroeër as later te begin behandel is vanselfsprekend. Volgens Venter kom twee tipes malaria voor, naamlik ongekompliseerde (vroeë diagnose) en gekompliseerde malaria. “Vir ongekompliseerde malaria kry jou pilletjies, gaan huis toe, ons volg op – jy is piekfyn. Die gekompliseerde malariapasiënt is die pasiënt wat klaar begin deurmekaar raak, hy is geel want hy het geelsug en hy braak verskriklik. Hy kan nie die medikasie wat ons vir hom wil ingee, inhou nie. Dan begin ons dink aan ernstige malaria,” het Venter gesê. Ernstige malaria kan onwikkel as die siekte nie vroeg genoeg gediagnoseer kan word nie. Wat bogenoemde betref, het Venter egter gesê dat geen rede tot paniek in hierdie stadium bestaan nie. “Daar is niks meer gevalle as gewoonlik nie en dit is nie ‘n unieke ‘ons-moet-nou-bekommerd-wees’ situasie nie. Almal van ons [die plaaslike dokters] het al ‘n geval of twee gehad van malaria, maar niks meer as gewoonlik nie. Ons het nou baie reën gehad en met baie reën moet mens maar katvoet wees vir malaria. Jy weet nie hoe effektief die spuitprogramme altyd is nie… Ons het nog niks van die praktyk se kant gesien wat ons bekommerd maak nie,” het Venter gesê. Dit gesê, het Venter egter steeds genoem dat mense nie malaria moet onderskat nie. “Malaria is maar altyd iets waarvoor jy versigtig moet wees. As jy siek voel, gaan sien ‘n dokter,” het hy herhaal. 