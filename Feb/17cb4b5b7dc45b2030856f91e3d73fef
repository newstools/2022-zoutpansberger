‘n Groot eer het twee van leerders van die Zoutpansberg CVO-skool buite Louis Trichardt te beurt geval. Twee van Salmoné van Veenhuyzen (verlede jaar Graad 12) en een van Amelia Whittal (tans Graad 12) se gedigte is opgeneem in die gewilde bundel Stemme uit die Suiderland XVI. Die Genootskap vir die Handhawing van Afrikaans (GHA) bestaan reeds 28 jaar en, soos gesien kan word uit die titel van die digbundel, verskyn dit reeds vir die sestiende keer. ‘n Kompetisie word jaarliks geloods en digters kan kies uit ‘n aantal kategorieë. Meer as 400 nuwe Afrikaanse gedigte deur 125 digters en aspirant digters is in die nuwe bundel opgeneem. Die kompetisie word beskou as die grootste Afrikaanse digkompetisie. Selfs digters uit Switserland, Kanada en Namibië het gedurende 2021 hieraan deelgeneem. Amelia vertel opgewonde hoe sy die glansgeleentheid op 29 Januarie by die Afriforum Teater in Menlopark geniet het. Dit het saamgeval met die GHA se 28ste verjaardag. Sy was geweldig verras toe haar gedig gekies is om opgeneem te word in die bundel. “Ek het vir die kategorie ‘Liefde’ ingeskryf. Ek het skoon vergeet dat ek ingeskryf het en dit was vir my ‘n groot verrassing toe ek van die GHA hoor en boonop na die glansgeleentheid uitgenooi is!” sê sy. Wat Amelia die meeste beïndruk het, was dat sóveel mense en instansies die Afrikaanse taal wil laat floreer. “Hulle wil werklik ‘n beter toekoms vir Afrikaans skep,” sê sy. Reeds op die ouderdom van 13 het Amelia begin om stories en gedigte te skryf.  Vir haar was skryf nog altyd iets baie persoonlik en haar manier om haar gedagtes vrye teuels te gee. Sy het nog nooit voorheen vir iemand haar werk gewys nie en het bloot hierdie keer die kans gevat.  Haar gedig, Ma se liefde, het sy juis spesiaal vir haar ma geskryf wat haar, Amelia, deur donker tye gedra het.  Op haar beurt kon Amelia dieselfde vir haar ma doen. Amelia wil graag nog skryf. “Hierdie kompetisie en publikasie het vir my deure oopgemaak,” sê sy. Salmoné van Veenhuyzen vertel dat sy ses gedigte ingeskryf het, waarvan twee gepubliseer is: Gedagtes in die eksamenlokaal (Afdeling: Skool en Onderwys) en Gods wil (Afdeling: Geestelik). Salmoné kon ongelukkig weens werksverpligtinge nie die glansgeleentheid bywoon nie. Sy het intussen ‘n pos aanvaar as produkbestuurder by Weighcor, ‘n maatskappy wat skale vervaardig. “Ek het ‘n sterk passie vir skryf en dit was een van my grootste wense om ten minste net een gedig gepubliseer te kry,” deel Salmoné. “Vanaf Graad 8, ná die afsterwe van my vulletjie, het ek begin skryf. Hy was my inspirasie en my heel eerste gedig was oor my vul. Skryf was en is nog altyd my ontsnapping uit realiteit,” sê sy. Salmoné beoog om haar skryfwerk in die toekoms verder te neem. Albei leerders is dankbaar teenoor mev. Annaline Smit, Afrikaans onderwyser by die skool, wat hulle van die kompetisie vertel het. Die digbundel kan direk vanaf die GHA bestel word. 