CVO Zoutpansberg buite Louis Trichardt  kan opreg dankbaar wees vir 2021 se goeie matriekuitslae. Twaalf leerders het die onafhanklike eksamenraad (IEB) se nasionale senior sertifikaat-eksamen geskryf. Gesamentlik spog die skool se matrikulante met nege onderskeidings, waarvan Isabella Marais en Jonél Wepener elkeen twee onderskeidings behaal het - beide in Engels en christelike lewensoriëntering. Ettienne Wolmarans is genooi na die Beweging vir Christelike Volkseie Onderwys (BCVO) se glansgeleentheid, waar hy 'n toekenning sal ontvang. Jonél is reeds besig om te au pair. Sy sal ná hierdie oorbruggingsjaar besluit watter studierigting sy wil inslaan. Isabella is op pad na die Universiteit van die Vrystaat, waar sy beplan om ‘n BSc-graad met mikrobiologie en dierkunde as hoofvakke te doen. Volgens ‘n persverklaring van BCVO het CVO kandidate van 2021 landswyd  ŉ slaagsyfer van 98% behaal. In 2020 was dit 99% en 98% in 2019. Die IEB se slaagsyfer is 98.39%, teenoor die 98.06% van 2020. ‘n Totaal van 12 857 voltydse kandidate het die IEB-eksamen afgelê. Van die CVO kandidate het 80% toelating tot graadstudie behaal, teenoor die 79% van 2020 en 74% van 2019. Die persverklaring beaam die feit dat die matrieks van 2021 ‘n groep is wat besondere vermelding verdien aangesien hulle hulle laaste twee jaar op skool baie swaargekry het as gevolg van Covid-19. “Dit is nie net die onsekerheid nie, maar ook trauma wat hulle beleef en ervaar het. Hulle het egter besondere aanpasbaarheid en deursettingsvermoë getoon en uitgestyg bo al die uitdagings. Ons is baie trots op hulle,” sê Lucia van Wyk, uitvoerende hoof van die BCVO. 