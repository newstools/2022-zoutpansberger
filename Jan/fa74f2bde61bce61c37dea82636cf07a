Die roudiens vir Frans van der Merwe van Louis Trichardt vind Vrydag (14 Januarie) om 10:00 vanuit die NG Kerk Soutpansberg-gemeente plaas. Die 83-jarige Frans, ‘n persoon waarna dikwels verwys is as die Soutpansberg se eie “Moeder Theresa”, is op 30 Desember in die Elim hospitaal oorlede. Oom Frans, soos hy alombekend was, het tot en met sy afsterwe ‘n groot deel van sy lewe daaraan gewy om vir diegene in nood te probeer voorsien. Hy sal onthou word vir sy deernis. Deur die jare het hy die streek se straatkinders probeer help en het tientalle van hulle probeer ondersteun en sover kry om hul studies te voltooi. Hy het dikwels ten koste van homself huisvesting aan diegene gebied wat om een of ander rede haweloos was. Hy het ook nie onderskei tussen kleur, geloof of herkoms nie.