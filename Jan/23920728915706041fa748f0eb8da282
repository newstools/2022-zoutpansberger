Met hartseer neem familie en vriende afskeid van Jaco le Roux, wat op 17 Januarie 2022 weens natuurlike oorsake oorlede is – minder as twee jaar nadat sy vrou, Priscilla, hom ontval het. Jaco Gabriël le Roux is op 25 Oktober 1944 in Umtata in die Oos-Kaap gebore. Hy het in die Wes-Kaap grootgeword. Jaco het ‘n vol lewe gehad en sy beroepslewe as onderwyser begin. Daarna het hy geboer en ook die besigheidswêreld betree. Die Le Roux-egpaar het vir meer as 30 jaar in die Louis Trichardt-omgewing gewoon. Hulle het in 1990 die Venda Werkswinkel vir Gestremdes in Shayandima begin. In 2000 het hulle bedank en die Reach for the Sky rooskwekery langs die N1 begin. Hierdie kwekery is vir etlike jare suksesvol bedryf. “In hierdie tyd kon my pa sy liefde vir rose uitleef en het selfs bekend gestaan as Roseman,” sê dogter Judy le Roux. In 2010 het hulle die plaas verkoop en verhuis na die dorp. Jaco het vir ‘n tyd lank ‘n drie hektaar gedeelte van die plaas uitgehou, waarop hy onder meer met spinasie geboer het. “My pa sal onthou word vir sy opgewekte geaardheid en positiewe gesindheid teenoor sy medemens en die wêreld om hom. Hy het altyd ‘n uitdaging in 'n geleentheid omskep. Hy was 'n goeie eggenoot, vriend, broer en pa vir sy dogters. Die gemeenskap sal sy vrolike gefluit mis,” sê Judy. Judy vertel dat haar pa homself die laaste tyd in en om die huis besig gehou het. Jaco se gedenkdiens het op 22 Januarie by Palm Haven plaasgevind. Hy laat agter sy ma Judy (97) in Malmesbury;  sy broer, Boesman le Roux in Malmesbury; sy twee dogters, Judy le Roux in Pretoria en Ilse Terblanche in Duitsland en sy kleinkinders Inge, Anke, Lali en Jan. Die familie het hulle dank teenoor die volgende persone uitgespreek: Sasha Schneider, Rozanna Scorgie-Spence, Richard en Angela Ball, Mnr Mudau en Boesman le Roux. “‘n Besondere woord van dank ook aan almal wat ons in hul gebede opgedra het,” noem Judy. 