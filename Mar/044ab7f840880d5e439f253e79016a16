Die Soutpansberg is beslis armer daaraan toe met die nuus van die dood van een van sy meer kleurvolle karakters, oom Corrie Dercksen. Oom Corrie is Maandagoggend, 21 Maart, in die ouderdom van 77 jaar oorlede aan hartversaking in die siekeboeg by Ons Tuiste Ouetehuis in Louis Trichardt. Wyle oom Corrie se kleindogter, Cornel, het Dinsdag aan die Zoutpansberger gesê dat haar oupa ‘n week voor sy dood ook ‘n hartaanval gehad het waarvoor hy aanvanklik hospitaalbehandeling gekry het. Hy is egter teruggeplaas na die siekeboeg. “Hy was maar siek en sy infeksietelling het hoog gebly. As ons vir hom gaan kuier het, het hy geweet ons is daar maar hy was semi by sy bewussyn,” het Cornel gesê. Oom Corrie is skaars drie maande ná sy vrou, die eweneens bekende tannie Nella (74) wat op 2 Januarie oorlede is, dood. Die egpaar het kort voor dit hulle intrek by Ons Tuiste geneem. Beide se gesondheid het verlede jaar dramaties agteruit begin gaan nadat altwee Covid-19 opgedoen het. In daardie stadium het Cornel hulle al vir bykans drie jaar versorg, maar aangesien hulle weens hulle verswakkende siektetoestand meer intensiewe sorg begin nodig kry het, is hulle einde verlede jaar in Ons Tuiste se siekeboeg opgeneem. Oom Corrie, asook tannie Nella, sal onthou word vir hulle jarelange verbintenis met P&O Slaghuis in Burgerstraat. Dié besigheid is sowat tien jaar gelede deur sy seun Corrie junior oorgekoop, wat in daardie stadium reeds P&O Voere bedryf het. “Oupa het ook rugby afgerig by die Louis Trichardt Rugbyklub, met ouma Nella in die klub se kombuis. Sy het altyd die kos gedoen en was altyd aan die kook. Sy moes altyd iewers iets kook,” onthou Cornel haar ouma met ‘n glimlag. Oom Corrie was op vele terreine in die samelewing betrokke, ook by die Louis Trichardt Duiweklub. “Hy was betrokke by omtrent alles,” het Cornel gesê. Wat Cornel die beste onthou van haar oupa is dat hy die een was wat altyd vir hulle raad gegee het. “Hy het altyd ‘n storie gehad om vir ons te vertel van toe hy op die myn gewerk het en hoe hy daai jare R2 salaris gekry het. Met dié R2 het hy petrol ingegooi, huur betaal en alles. Hy het altyd vir jou ‘n storie gehad om te vertel en wat hy met jou gepraat het, het altyd sin gemaak,” het Cornel vertel. Sy het bygevoeg dat sy altyd die tye sal koester wat sy as kind op oom Corrie se plaas langs Ben Lavin Natuurreservaat deurgebring het. “Ek was omtrent ses of sewe. Hy het ons altyd plaas toe gevat en dan het hy op die bank gesit en kitaar gespeel en vir ons gesing. Ek sal dit altyd onthou.” Wyle oom Corrie (gebore 14 Desember 1944 as Cornelis Johannes Dercksen) se begrafnis vind eerskomende Vrydag, 25 Maart, om 11:00 vanuit die Emmanuel Kerk op Louis Trichardt plaas. Hy word oorleef deur sy seuns Corrie (jr.) en Niekie, dogter Karin, skoonfamilie, kleinkinders Magda, Wally, Cornel, Nelmarie, klein Corrie, Abrie, Cindy-Lee en MC, asook agterkleinkinders Abby, Xenia, Luan, Conner, Tristan, Evene en Camryn Reign. “Ek wil graag aan Ons Tuiste baie dankie sê. Hulle het ons regtig deur hierdie tyd gedra, met my ouma en nou my oupa se dood. Hulle was net behulpsaam gewees en het net gehelp waar hulle kon. Hulle is regtig yster!” het Cornel gesê. Sy het ook die gemeenskap van Louis Trichardt en omstreke bedank vir hulle ondersteuning en woorde van vertroosting. 