‘n Geskokte Louis Trichardt-gemeenskap is besig om afskeid te neem van Elze Venter (gebore Otto) wat skielik in die ouderdom van 30 jaar oorlede is. ‘n Familielid, Christa Otto, sê dat Elze (gebore op 2 Mei 1991) ‘n diabeet was. Sy was dikwels in en uit die hospitaal en is vir diabetes behandel. “Sy het Sondagaand gesukkel om asem te kry en het van erge borspyne gekla. Ons het vir haar suurstof gegee en het dadelik haar suiker getoets. Die lesing was net so oor die 8. Toe dit lyk asof sy boonop ‘n angsaanval kry, het haar man, Louis, besluit om met haar deur te ry Polokwane toe, waar sy in die Polokwane Provinsiale Hospitaal opgeneem is,” sê ‘n hartseer Christa. Elze se suikervlak het net aanhou styg. “Teen 05:00 Maandagoggend [21 Maart] was sy in ‘n gewone saal en sy was van alles om haar bewus. Teen 12:00 [tydens besoektyd] was Louis nie toegelaat nie, omdat Elze in ‘n tipe koma beland het. Teen 15:00 kon hy haar wel sien. Sy was onrustig, maar Louis se teenwoordigheid het haar rustig gemaak. Louis het besluit om terug te ry Louis Trichardt toe. Net nadat hy gestop het, het die hospitaal laat weet dat dit nie goed gaan nie en dat hy moet kom. Louis het dadelik teruggery, maar was te laat,” sê Christa. Sy voeg by dat Elze se ma, wat in Polokwane woon, haar die volgende dag sou besoek, aangesien die hospitaal nie meer as een besoeker op ‘n slag wou toelaat nie. Elze het ná skool by PD Otto Elektries begin werk. Vir die afgelope sewe jaar was sy werksaam by Woodstock. Christa sê dat sy, ten spyte van haar siektetoestand en die feit dat sy dikwels nie goed gevoel het nie, altyd teruggegaan het werk toe. Sonder dat sy dit geweet het, sou Vrydag haar laaste dag by die werk gewees het. “Sy was ‘n geweldige hardwerkende mens. Sy het ‘n hart van goud gehad en het altyd uit haar pad uit gegaan om iemand te help. Sy het alles vir haar man en kinders gedoen en het deurgaans agter elke moontlike sport en aktiwiteit waaraan die kinders deelgeneem het, aangery,” sê Christa. Elze was geliefd en huldeblyke stroom in. Haar beste vriendin, Norlette van Niekerk, sê: “My liefste vriendin, ons het sussies geword, ons het alles met mekaar gedeel. Ek sal jou nooit vergeet vir die goeie invloed wat jy op my lewe gehad het nie. ‘n Deel van my hart sal altyd leeg wees, tot ons mekaar weer sien...” ‘n Gebroke Louis sê: “My vrou, baie dankie dat jy die beste voorbeeld van ‘n ma vir ons kinders was. Jy het altyd uit jou pad gegaan om my en die kinders gelukkig te sien. Ons sal jou nooit vergeet nie.” Elze laat haar man, Louis, stiefdogter Kayla (14 jaar), seun Wynand (11 jaar) en dogter Clarise (9 jaar) agter. Louis wil graag vir Christa Otto en Norlette van Niekerk bedank vir al hulle hulp en bystand.  ‘n Woord van dank ook aan Gerda Nagel van Mosaïek Begrafnisdienste en ds. Innes Nagel van die Gereformeerde Kerk. ‘n Roudiens sal Vrydagmiddag by die Gereformeerde Kerk gehou word. Teen saktyd van die koerant was die tyd nog nie bekend nie. 