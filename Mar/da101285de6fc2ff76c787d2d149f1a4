Bergcare op Louis Trichardt se direksie het onlangs verander met die verkiesing van Gwen Loots as direkteur. Die direksie bestaan nou uit ds. Jan Pretorius as voorsitter, Schalk Corbett, dr. Suwil Rudolph, Johan Kirsten en Anton van Zyl. Met die verkiesing van Loots as direkteur het die bestuurder van Bergcare, Mariana Luus, weereens verduidelik dat Bergcare nie behoort aan enige spesifieke kerk of denominasie nie, maar ‘n organisasie is wat gestig is vir die gemeenskap, deur die gemeenskap. Bergcare het sy ontstaan te danke daaraan dat die diens van barmhartigheid in Louis Trichardt en omstreke so groot was dat ‘n oorkoepelende, nie-winsgewende organisasie in 2013 gestig is om dié nood aan te spreek. Dit volg ná samewerkingsooreenkomste tussen Bergcare, die Suid-Afrikaanse Vroue Federasie (SAVF), die Christelike Maatskaplike Raad (CMR) en kerke in die gemeenskap om ‘n sambreelorganisasie daar te stel om behoeftige bejaardes en gesinne te help. Die idee van Bergcare was om die probleem van bedelary aan te spreek waar behoeftige persone tussen welsynsorganisasies en kerke loop en kos, klere en huisraad vra. Welsynsorganisasie en kerke het later nie meer geweet wie gee wat vir wie nie, want geen kontrole is uitgeoefen nie. Bergcare verskaf nou ‘n een-stop diens aan inwoners waar skenkings afgelaai kan word en vanwaar hulp in die vorm van onder meer kospakkies gekoördineerd versprei kan word. Die organisasie word ook jaarlikse geoudit deur ‘n geoktrooieerde rekenmeester en ‘n Artikel 18A-sertifikaat kan uitgereik word aan skenkers vir belastingdoeleindes. Die dag tot dag bestuur van Bergcare word behartig deur ds. Jan as voorsitter van die direksie, Eldine Peli (maatskaplike werker), Mariana as bestuurder, Magda Pretorius, Vannie Bouwer en Rina Buys. Bergcare is geleë op die hoek van Erasmus- en Burgerstraat in Louis Trichardt, waar hulle gebruik maak van die NG Kerk Louis Trichardt se kantoorfasiliteite. Vir meer inligting kan hulle geskakel word by tel. 015 516 3902. 