Vandat die 52-jarige Aldrin Lawrence van Buysdorp kan onthou, het hy as jong seun saam met sy oorlede pa in die landerye geswoeg. Nooit het hy gedink dat hierdie geswoeg hom eendag sou help om erken te word as een van die land se mees suksesvolle ontwikkelende boere nie. Op 17 Februarie vanjaar is Aldrin bekroon as Aartappel Suid-Afrika se Ontwikkelende Boer van die Jaar tydens ‘n glansgeleentheid in Pretoria. Hy is slegs die tweede ontvanger van hierdie gesogte toekenning, met die eerste een wat in 2018 toegeken is. Die toekenning word elke twee jaar gemaak, maar die tweede toekenning daarvan moes weens die Covid 19-pandemie uitgestel word. Wat vanjaar se toekenning betref, was Aldrin een van drie nasionale finaliste, toevallig almal uit Limpopo. Die toekenning, wat spesifiek fokus op opkomende boere, is aan Aldrin gemaak op grond van sy merkwaardige sukses met sy aartappelboerdery oor ‘n redelik kort tyd. Aldrin het Dinsdag by die Zoutpansberger kom inloer om bietjie meer te vertel van sy boerdery. “Ek is hier gebore en het hier skoolgegaan. My pa [wyle oom Gilbert Lawrence] het maar ‘n boerderytjie gehad met beeste, groente en varke. Dit was klein, maar ons moes hom help. So, my liefde vir boer kom van my pa af,” het Aldrin gesê. Hy onthou nog hoe hulle gedurende die tagtigerjare vars groente gelewer het by die ou munisipale groentestalletjies in Louis Trichardt. Aldrin praat met groot ontsag van sy pa, wat deurlopend die beste probeer maak het van sy 5ha stukkie grond op Buysdorp. “Die boerdery was klein, maar hy het ons deur die skool gesit. Toe die tyd kom, het hy universiteitsgeld betaal. Hy het homself kort gemaak om vir ons te sorg,” het Aldrin vertel. Aldrin sou uiteindelik matrikuleer in Bloemfontein, waarna hy grondwetenskap gaan studeer het by RAU. Twee jaar in sy studies in het hy egter besluit om eerder sy eie potjie te begin krap en deeltyds te studeer. Toe kom die liefde en hy trou, en teen die draai van die 1980’s het hy ‘n loopbaan in die bankwese by die huidige ABSA bank begin. Ná twee jaar in die bankwese het die grond hom egter weer begin roep. “Toe ek aanvanklik weg is op die plaas het ek besluit nee, ek het te hard gewerk op die plaas. Ek wil nie boer nie en ek het nooit boerdery as loopbaan oorweeg nie ... Toe ek getroud is en eers kinders begin kry, het ek egter besluit die plaas sal ‘n beter plek wees om die kinders groot te maak. Ek is toe terug Buysdorp toe,” het Aldrin gesê. In daardie stadium was Aldrin se pa ook nie meer jonk nie en het hy vir Aldrin gesê hy wil begin afskaal. “Ek het toe die stalletjie oorgeneem en nog geplant vir die munisipale stalletjies.” Toe die munisipaliteit egter hierdie stalletjies later verkoop het, moes Aldrin-hulle noodgedwonge “herstruktureer” en hulle het hulle begin toespits op die kleinskaalse lewering van slaghoenders. Hulle het egter steeds vars groente gelewer aan plaaslike bakkiesmouse. “In daardie stadium het ek besef in boerdery moet jy diversifiseer. In Buysdorp werk dit so: As jy bietjie wil uitbrei, kan jy aansoek doen vir landerye en landerye verseël. Daar is ‘n gedeelte van al die plase wat uitgesit is vir landerye. Ek het toe by ons bestuursraad aansoek gedoen,” het Aldrin gesê. Sowat 30ha is aan Aldrin toegestaan. Die uitdaging was egter om infrastruktuur daarop te vestig, want daar was absoluut niks.  “So tussendeur die hoenders en plantery het ek begin om infrastruktuur reg te kry. Die droom was maar om bietjie groter te boer. Ek was bevriend met Japie van der Goot en ons het ‘n vriendskap opgebou. Hy het my gehelp en geadviseer rondom die ontwikkeling van my landerye. Hyself is ‘n aartappelboer en hy het my aangespoor om ook aartappels te plant,” het Aldrin vertel. Aldrin het verder hulp met die ontwikkeling van infrastruktuur ontvang nadat hy aansoek gedoen het vir finansiële hulp by die Limpopo Departement van Landbou, Grondhervorming en Landelike Ontwikkeling. Sy aansoek is goedgekeur, wat Aldrin in staat gestel het om boorgate te sink, ‘n spilpunt te installeer, elektrisiteit aan te lê en ‘n reservoir en pompstasie te bou. Soos hulle sê - die res is geskiedenis. Aldrin het in 2017 met sy eerste oes 60 ton aartappels per hektaar gelewer. Dit was ook te danke aan Aartappel Suid-Afrika se ontwikkelingsprogram, waarvan hy deel was. Drie jaar later en met voortgesette hulp vanaf die ontwikkelingsprogram het hy 70 ton per hektaar aartappels gelewer. Hy kon ook op sy eie ‘n tweede spilpunt aankoop. Alhoewel hy hoofsaaklik op aartappels fokus, is hy ook nog betrokke by die hoenderboerdery. Sy twee broers hanteer nou hoofsaaklik die hoenders. Hulle maak sowat 15 000 hoenders per maand groot vir lewering aan die plaaslike mark. Aldrin se droom is om eendag sy eie plaas te besit. Afhangend van die aartappelprys, hoop hy die droom word eerder vroeër as later bewaarheid. “As jy reg toegerus is, is dit moontlik, veral as jy kyk waar ek begin het. Sonder ‘n trekker of niks,” het Aldrin gesê. Hy is steeds dankbaar vir elke stukkie hulp wat hy kry, soos die raad van sy vriend Japie van der Goot. “Op die oomblik help Stephen Fick my met die was, verpakking en bemarking van my aartappels. Dan is daar ook ouens soos Freek Kloppers. Hy het my ook baie gehelp met my infrastruktuur en jy kan enige tyd, dag of nag, op sy knoppie druk,” het Aldrin gesê. Oor Aartappel Suid-Afrika se toekenning het Aldrin gesê hy sien dit as erkenning vir sy harde werk. “Dit moedig ‘n persoon aan. Boerdery moet jy nie onderskat nie. Hulle sê die boer moet alewig op sy knieë bly. As jy kyk na al die weersomstandighede en dinge wat aangaan, as jy steeds ‘n goeie oes kan afhaal, dan besef jy dit is net genade,” het Aldrin gesê. 