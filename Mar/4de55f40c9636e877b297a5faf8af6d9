‘n Hewige reënbui het Dinsdagmiddag taamlike konsternasie veroorsaak, veral in Louis Trichardt, waar strate oorstroom is en ‘n winkelsentrum oorspoel is. Kort ná die reënbui het foto’s en video’s op sosiale media platforms soos Facebook en WhatsApp begin verskyn oor die “skade”. Makhado Crossing was een van die plekke wat deurgeloop het, en in talle video’s kan gesien word hoe water die sentrum instroom, terwyl kopers kaalvoet deur die watermassa loop. Soortgelyk het die sentrum in Krugerstraat oorkant die taxi-staanplek oorspoel. Miljoene liter water kon nie vinnig genoeg dreineer nie en die hele area, insluitend die pad en dele van die taxi-staanplek, is oorspoel. In sommige plekke het voertuie tot by hulle deure in die water gestaan. In die middedorp het talle besighede ook skade gely. Een van hulle was Classic Signs & Printing in die ou Robot Elektries perseel in Kroghstraat. Die eienaar van die besigheid, Nico Esterhuizen, was nie beïndruk nie. Nadat hy vir etlike weke die ongerief moes verduur van herstelwerk aan ‘n gedeelte van die pad voor sy winkel deur die Makhado Munisipaliteit, het die einste “herstelwerk” grootliks daartoe bygedra dat sy perseel oorstroom het. Die padbouers het reg voor sy winkel die pad so ver opgevul dat slegs sowat 1 cm oor was van die randsteen om water na die stormwater-afvoerpyp te dreineer. Niks kon dus Dinsdagmiddag se massas water terughou om die winkel in te stroom nie. “Ek het miljoene rande se toerusting in my winkel. Die Stadsraad kan baie bly wees hierdie masjiene het nie skade gekry nie, anders het daar ‘n vet eis vir hulle gewag,” het Esterhuizen ná die tyd gesê. Tog het hy en sy personeel baie moeite gehad om die water weer uit die winkel te kry. Buiten vloedskade plek-plek, was veral die Soutpansberg se boeregemeenskap baie dankbaar vir die lekker reën, wat teen Woensdagoggend nog voortgeduur het. Alhoewel redelike goeie reën oor Desember en Januarie geval het, was Februarie baie droog gewees. Hierdie bui reën is volgens baie net wat hulle nodig gehad het vir die wintermaande op hande. Die reën het blykbaar ook redelik wyd voorgekom. In Louis Trichardt is gemiddeld so 40 mm gemeet tydens Dinsdagmiddag se reënbui, met ‘n addisionele 30 mm deur die aand. Soortgelyke reënvalsyfers is vanaf boere op plase tussen Louis Trichardt en Levubu gerapporteer. Uit die Alldays-omgewing is reënvalsyfers van tussen 10 en 65 mm ontvang en ‘n gemiddeld van 50 mm uit die Vivo- en Waterpoort-omgewing. 