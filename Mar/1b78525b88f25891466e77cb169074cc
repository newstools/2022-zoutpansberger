Hartseer familie en vriende neem afskeid van tannie Annatjie van Zyl wat op 11 Maart oorlede is. Sy was ten tye van haar afsterwe by haar een dogter, Alet, en skoonseun Deon du Preez in Pretoria. Tot en met drie weke voor haar dood, was sy in Louis Trichardt woonagtig. Fanie van Zyl (seun) deel dat sy ma ‘n mens was wat deernis gehad het vir almal om haar. “Sy het nooit geoordeel nie en het haar hele lewe toegewy aan die Here. Haar kinders en kleinkinders was die spil waarom haar lewe gedraai het. Sy was ‘n sterk mens wat vyf kinders grootgemaak het wat almal vandag suksesvol is en standvastige lewens leef. Haar grootste nalatenskap is haar ongelooflike sterk geloof, haar vermoë om altyd ‘n positiewe uitkyk te hê oor elke situasie en om elkeen wat uitdagings beleef, positief te bemoedig en te motiveer,” sê hy. Anna Cornelia Magrieta (néé Batt) is op 24 Mei 1939 in die Johannesburg-omgewing gebore. Sy en haar oorlede man, Sakkie, het mekaar in Newlands, Johannesburg ontmoet. Sakkie is reeds op 1 Desember 2000 oorlede. “Ons ma het vir ongeveer 30 jaar by die Suid-Afrikaanse Gevangenisdiens gewerk. Ons as gesin het ons vir die eerste keer in Louis Trichardt kom vestig nadat my pa oorgeplaas is om in Louis Trichardt te kom werk (1973). Ons pa was die Hoof van die Gevangenis en ons ma was hoof van die Vroue-afdeling. Hulle was hier tot 1983, waarna ons weer verplaas is na Pietersburg. In 1986 is ons verplaas na Baviaanspoort Gevangenis buite Pretoria. Daar het beide gewerk tot hulle aftrede in 1992. Daarna het hulle teruggekeer Louis Trichardt toe,” sê Fanie. Annatjie se grootste mylpale was alle hoogtepunte rondom haar kinders en kleinkinders en later haar twee agterkleinkinders. “Goed soos troues, kinders wat studies suksesvol afhandel, verjaarsdae - enige tyd saam met haar kinders was haar rykdom. Dan was daar haar Yorkie, Bea, wat beslis haar skaduwee geword het. Sy was aanvanklik huiwerig om 'n hondjie te kry, maar sy en Bea was onafskeidbaar. Dit het haar oneindige plesier, liefde en kameraadskap gebied,” sê Fanie. Annatjie was bekend daarvoor dat sy baie lief was vir brei en kon die mooiste hekelwerk doen. Al haar kinders se huise het een of ander gehekelde lappie êrens. Sy was sy ook baie lief vir naaldwerk en het vroeërjare die mooiste klere gemaak - selfs haar een dogter se trourok. “Ons ma het ‘n geweldige liefde vir die natuur gehad. Sy was baie, baie lief vir die wildtuin waar ons, asook sy en my pa, baie tyd saam deurgebring het,” sê Fanie. Huldeblyke stroom in, onder andere van Marie en Gerrie Coertzen en kinders – jarelange vriende, nou woonagtig in Amanzimtoti. Marie skryf: “Liewe Annatjie, hoe groet ons ‘n vriendin wat 52 jaar deel van ons lewe was. Kinders wat saam  grootgeword het, saam rugbywedstryde (wat Sakkie afgerig het) deurgeskree het - om te wen. Altyd ‘n skouer vir my gehad. Gaan jou baie mis maar gun jou die rus.” Annatjie laat ‘n groot familie agter: Deon van Zyl (Seun), Ansie Montgomary (dogter), Marius van Zyl (seun), Alet du Preez (dogter), Fanie van Zyl (seun), Billy Montgomary (skoonseun), Dalene van Zyl (skoondogter), Popsie van Zyl (skoondogter), Deon du Preez (skoonseun), Elna van Zyl (skoondogter), asook kleinkinders Thinus van Zyl, FC Montgomary, Marli Montgomary, Janus van Zyl, Corné Montgomary, Astri Montgomary, Marnus van Zyl, Michelle van Zyl, Myburgh van Zyl, Stephanie van Zyl, Anika du Preez, Deonè du Preez, Marco van Zyl, Marne van Zyl, Stephan van Zyl en Donovan Kirsten. Sy laat ook twee agterkleinkinders agter, naamlik Gideon Montgomary en Nina van Zyl. “… en een hartseer yorkie vir wie sy so baie lief was,” voeg Fanie by. Die familie wil graag vir ds. Etienne van Staden van NG-gemeente Soutpansberg bedank - nie net vir wat hy vir haar beteken het oor die laaste paar jare nie, maar veral omdat hy bereid is om Pretoria toe te ry om Annatjie se diens te gaan waarneem. “Ook ‘n woord van dank aan dr. Gaigher vir sy geduld, huisbesoeke en meelewing met my ma. Dankie ook aan almal wat gebel het om ons in hierdie tyd te bemoedig en die gebede daarmee saam. Aan ons sussie Alet en swaer Deon wat so mooi na haar omgesien het in die laaste paar weke voor haar afsterwe, baie dankie!” sê Fanie namens die familie. Twee roudienste word gehou. Die eerste een is net buite Pretoria op Saterdag 19 Maart om 10:00 en die tweede een sal volgende week in Louis Trichardt plaasvind vanuit die NG-gemeente Soutpansberg (datum en tyd moet nog bevestig word). Annatjie het altyd gesê: ”Alles sal uitwerk soos dit moet - bly net positief en glo...” 