Vir die tweede keer in bietjie meer is vier maande is die 62-jarige Len van der Walt van Louis Trichardt se lewe op sy kop gedraai vanweë ‘n motorongeluk – dié keer letterlik! In Oktober verlede jaar het die Zoutpansberger berig hoe gelukkig Len was nadat ‘n motoris klaarblyklik ‘n stopteken verontagsaam en teen hoë spoed teen Len se voertuig in Kroghstraat, reg voor die Prognos Mediese Sentrum, vasgejaag het. Saterdag, 26 Februarie, was Len weer in Kroghstraat in ‘n ongeluk, met sy motor wat dié keer op sy dak te lande gekom het. Len sê hy was net ná sewe die oggend in ‘n suidelike rigting op pad in Kroghstraat, aangesien hy vir ‘n Covid-19 toets moes gaan by die laboratorium by die perseel van die Zoutpansberg Privaathospitaal. Sy idee was om af te ry tot in Joubertstraat en dan regs te draai, dus was hy in die regterkantste baan van die dubbelpad. Die Covid-19 toets was vir ‘n lank-vooraf-beplande knie operasie by die Medikliniek in Tzaneen Maandag. “Ek was op my gewone spoed gewees,” sê Len. Soos wat hy verby die polisiestasie suid gery het, het die verkeerslig by die Songozwistraat-kruising vir hom en ‘n man in ‘n silwer Toyota Corolla links van hom groen geslaan. Net voor die kruising het dinge skielik skeef geloop. Ewe skielik, sê Len, het die man in die linkerbaan sy flikkerlig aangesit en reg voor hom ingeswaai met die idee om regs in Songozwistraat te draai. “Ek het probeer uitswaai, maar ek kon nie te veel uitswaai nie, anders was ek in die gebou oorkant die straat vas,” sê Len. Die man in die silwer Corolla het egter met spoed Len se voertuig links agter getref. “Die gravitasie van die slag het my kar geswaai en toe rol die kar een of twee keer … ek kan regtig nie onthou nie. Die kar het uiteindelik op sy dak te lande gekom voor die Capitec Bank gebou,” sê Len. Gelukkig, sê Len, het hy sy sitplekgordel aangehad en het hy nie seer gekry nie. Tog moes omstanders sy deur oop forseer om hom uit te kry. Sy voertuig, soos met die vorige ongeluk in Oktober, moes egter afgeskryf word. Uit die aard van die saak, sê Len, was sy lyf Sondag maar bietjie styf. Vir Len was sy twee motorongeluk in vier maande in Louis Trichardt se strate weereens ‘n bewys van presies hoe roekeloos plaaslike bestuurders optree. Volgens Len het die bestuurder van die ander voertuig ná die tyd vir die polisie gesê hy het net vergeet om vir ander voertuie te kyk voordat hy besluit het om te draai. Sy voertuig is ook redelik beskadig. “Weereens ‘n motoris wat van die linkerkant af regs voor jou indraai sonder om te kyk. Ek meen, ek kon lelik seer gekry het in hierdie een!” sê Len. Dit gesê, het Len wel baie seer gekry in sy ongeluk verlede jaar. Buiten vir beserings aan sy kop en regterskouer, het Len ook ses ribbes in die ongeluk gebreek het. Hy het net herstel van hierdie beserings, toe Saterdag se ongeluk plaasgevind het. “Wat my baie kwaad maak, en ek het dit verlede jaar ook gesê, is die mense in die dorp wat nie by stopstrate stop nie en ry soos hulle wil. Ek het dit menige maal weer beleef ná my ongeluk verlede jaar. Ek kan nie vir jou sê hoe wens ek Louis Trichardt se owerhede moet net bykom nie. So het ek al hoeveel keer rapporteer dat niemand stop by die Forestryweg/ Barnardstraat kruising nie. Iemand gaan nog lelik seerkry daar,” sê Len. So het Len ook genoem van die verkeersirkel op die N1 in Stubbsstraat. “Niemand stop nie. Almal ry net aan. Nou die dag het ‘n trok amper daar in my vasgery, want hy het net nie gestop nie,” sê Len. So, wat is die oplossing? “Ek wens so die verkeerspolisie wil daadwerkliks iets doen,” sê Len. In stede daarvan tref mens die dorp se verkeerspolisie in stil strate aan waar hulle mense aftrek oor veiligheidsgordels. “Ek meen, kom aan! Duidelik is hulle prioriteite nie ons prioriteite nie,” sê Len. Wat sy mees onlangse ongeluk betref, sê Len hy is baie dankbaar hy met sy lewe daarvan afgekom. “Dit lyk vir my ek moet maar hierdie hoofstraat vermy. Ek weet nie of hierdie straat vir my ge-jinx is nie,” het hy in ligte luim opgemerk. 