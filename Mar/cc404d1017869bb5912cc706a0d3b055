‘n Sewentigjarige inwoner van Louis Trichardt is gelukkig om te leef nadat sy deur twee mans in haar slaapkamer oorval is, die bosse ingesleep is en ‘n “losprys” daarna vir haar geëis het. Volgens Elsa Vos het haar nagmerrie-ondervinding skuins na 03:00 die oggend van Vrydag, 18 Maart, begin. Sy bly alleen in ‘n woonstel langs ‘n huurhuis op die hoek van Rissik- en Kokstraat. Die huurhuis was ten tye van haar nare ondervinding leeg gewees. Toegang tot haar woonstel is verkry deur die diefwering voor ‘n glas skuifdeur te knip en die glasdeur oop te forseer. “Ek het wakker geword die nag, toe was twee mans klaar in my kamer. Die een het ‘n klein handwapen en die ander ‘n mes gehad,” het Elsa Dinsdag aan die Zoutpansberger gesê. Sy het ná die voorval by ‘n vriendin van haar, Sandra Grobler, op die plaas gaan bly. “Hulle het gesê hulle soek geld. Ek het gesê ek het nie geld nie, want ek is ‘n pensioenaris en kry net SASSA-pensioen,” het Elsa gesê. Die twee booswigte het haar in haar eie karretjie geboender en net om die hoek (in Rissikstraat) gery, waar hulle die kar langs die pad gelos het. Sy is kaalvoet die bosse ingesleep en vasgebind met lappe. Blykbaar het hulle die kar gelos omdat Elsa vir hulle gesê het sy het ‘n opsporingstoestel daarin. “Hulle het my geslaan en my selfoon en skootrekenaar gevat. Toe het hulle vir my gesê ek moet vriende bel, hulle soek geld. Hulle het my bankkaarte gevat en gesê die mense moet geld daarin (die rekening) betaal,” het Elsa vertel. Dit was toe dat sy vir Sandra-hulle geskakel het. “Hulle het Loffie se foon die eerste keer so 05:45 geskakel,” het Sandra gesê. Loffie is haar man. Sandra sê sy kon hoor dit was Elsa wat praat, maar kort-kort het iemand in die agtergrond vir haar voorgesê wat om te sê. “Elsa het gesê sy is in die moeilikheid en sy het geld nodig. Toe ek haar vra waar sy is, het sy gesê in Polokwane. Ek het toe vir haar gevra hoe ek die geld by haar moes kry as sy in Polokwane is? Die foon is toe doodgedruk,” het Sandra gesê. Kort daarna het Elsa weer geskakel. “Sy het gesê sy het dringend R10 000 nodig. Ek het weer vir haar gevra hoe moet ek die geld by haar moet kry as sy in Polokwane is? Ek het dadelik besef daar is groot fout toe Elsa vir my sê ons kan die geld sommer by haar bure los. Toe weet ek sy is iewers in Louis Trichardt,” het Sandra gesê. Sandra het besluit om saam te speel. Sy het vir Elsa gesê sy sal die geld gaan trek en by haar bure los. Intussen het die twee mans besef Elsa se verwysing na haar bure het haar ware ligging bekend gemaak en sy is summier met die vuis in die gesig geslaan. Tog was die mans nie afgeskrik nie. Die mans het weer vir Elsa aangesê om vir Sandra te skakel. Dié keer is Sandra aangesê om twee kaartlose transaksies van R5 000 elk by die bank te gaan doen. “Ek het vir hulle gesê ek kan dit doen, maar ek het ‘n rekeningnommer nodig. Toe druk hulle weer dood,” het Sandra gesê. In daardie stadium, volgens Elsa, het die twee mans ‘n vrou geskakel. Dié het blykbaar aan hulle verduidelik dat hulle wel ‘n rekeningnommer nodig het. “Toe bel hulle weer, maar dié keer het hulle sommer R20 000 gesoek. Dit was toe wat ek vir hulle gesê het hulle is nou heeltemal mal! Waar dink hulle moet ek R20 000 kry!? Toe druk hulle weer dood,” het Sandra gesê. Sandra se foon het kort daarna weer gelui. Dié keer het Elsa (eintlik die twee mans) gesê sy kan die geld eWallet. “Ek het vir hulle gesê ek kan net R3 000 op ‘n dag eWallet. Hulle sê toe dit is fine en ek moet die geld na Elsa se foon stuur. Maar die hele tyd is dit Elsa met wie ek praat en dan praat sy in die agtergrond met hulle. Ek het toe gesê ek sal die geld stuur,” het Sandra gesê. Intussen het Sandra en Loffie die hulp van die Soutpansberg Dorpswag ingeroep. “Die dorpswag het vir my gesê ek moet geen geld betaal nie, want hulle moet haar lewendig hou om geld te kry,” het Sandra gesê. Weer het Sandra se foon gelui. “Elsa het gesê sy het nie die eWallet PIN-nommer gekry nie. Ek het vir hulle gesê ek het dit gestuur,” het Sandra gesê. Met dié nuus het die twee mans, volgens Elsa, haar vasgebind in die bos gelos en blykbaar na die bank begin stap. Elsa kon haarself loswikkel van die lappe waarmee sy vasgebind was. Alhoewel sy baie gedisoriënteerd was, het sy besluit om in die rigting van die voertuie se klank in Rissikstraat te hardloop. Ná een of twee mislukte pogings om iemand voor te keer, het een weldoener, Emil Simon, haar nood raakgesien en gestop. Emil het haar in sy voertuig laat sit terwyl die polisie ontbied is. Kort daarna is sy per ambulans hospitaal toe geneem vir behandeling van snywonde aan haar arms en kneusplekke. Snaaks genoeg het die booswigte haar voertuig teruggeneem na haar huis toe, waar hulle dit voor haar woonstel in die pad gelos het. Die polisie kon blykbaar vingerafdrukke in die voertuig en haar woonstel kry. “Elsa is erg getraumatiseerd deur die voorval. Sy is vreesbevange. Dit is hoekom ons haar plaas toe gebring het om by ons te kom bly,” het Sandra gesê. Sy het egter bygevoeg dat Elsa die voorval wil gebruik om ander in daardie deel van die dorp te waarsku om versigtig te wees. Op 3 Maart vanjaar is nog ‘n familie skaars drie huise van Elsa af in Kokstraat ook vroegoggend deur twee mans oorval. Die familie is beroof en hulle voertuig gesteel. Elsa het haar aanvallers beskryf as ‘n lang man geklee in ‘n oranje “hoodie” met ‘n denim en wit-en-blou tekkies, wat Engels gepraat het. Die ander man was kort met ‘n swart-en-wit hemp en groen-en-rooi keps Die korter man kon goed Afrikaans praat. Die Makhado SAPD is gevra watter saak hulle ondersoek en of enige verdagtes al in verband met die voorval aangekeer is. Die koerant wou ook weet of die mans wat Elsa aangehou het, dalk dieselfde kan wees as die twee wat die ander familie op 3 Maart aangeval het. In antwoord het plaaslike polisiewoordvoerder konstabel Irene Radzilane Woensdag gesê dat hulle ‘n saak van ontvoering ondersoek en dat die aanvallers in hierdie stadium nog onbekend is. Sy het nie gereageer op die vraag of die twee aanvalle in Kokstraat die afgelope maand die werk van dieselfde twee mans kan wees nie. 