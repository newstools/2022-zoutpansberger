In verlede Donderdag se uitgawe van die Zoutpansberger het inwoner Len van der Walt die opmerking gemaak dat mense in Louis Trichardt net ry soos hulle wil en geen ag slaan op verkeersreëls nie. Dit volg ná ‘n tweede ongeluk in Kroghstraat waarin hy in vier maande betrokke was. Skaar was die drukkersink droog, of nog ‘n ernstige botsing het plaasgevind. Dié keer was Van der Walt darem nie betrokke nie, en die voorval was ook nie in Kroghstraat nie. Dié keer was Dylan Storm (20) en sy vriendin, Lizélle du Plooy (33), baie gelukkig om weg te stap van ‘n botsing Donderdagaand, 3 Maart, in die kruising tussen Songozwi- en Munnikstraat. Dylan het laatmiddag aan proewe by die Louis Trichardt Rugbyklub deelgeneem. Ná die proewe het hy vir Lizélle gevra om hom te kom oplaai by die veld. Kort daarna was hulle in die botsing betrokke. Dit het in ‘n oogwink gebeur. Du Plooy-se bakkie is deur ‘n ander bakkie in die kruising getref. “Aan die bestuurderskant was daar omtrent geen skade nie, maar die ander bakkie het Dylan se kant vol op die sy getref,” het Du Plooy gesê. Du Plooy het gelukkig nie baie seer gekry nie - net ‘n hou op die knie - en sy het dadelik haar fokus na Dylan verskuif. Sy het gou baie bekommerd geraak, aangesien Dylan bewusteloos was ná die impak op sy kant van die bakkie. ‘n Omstander het gelukkig die polisie en ‘n ambulans ontbied en hulle, saam met Matrix Sekuriteit en Defendum Sekuriteitsdienste, was binne rekordtyd op die toneel. Dylan is hospitaal toe gejaag, waar hy later bygekom het. Hy kon niks van die ongeluk onthou nie. Intussen het die polisie verklarings van beide partye wat in die ongeluk betrokke was geneem en die presiese oorsaak van die ongeluk is onderhewig aan die bevindinge van die polisie-ondersoek. Ná wat verneem word is niemand in die ander voertuig beseer nie. Dylan is daardie selfde aand nog ontslaan. Die ongeluk het weereens die probleem van motoriste wat verkeersreëls oortree en onverskillig bestuur uitgelig en ook weer gewys hoe vinnig dinge kan skeefloop en ‘n ongeluk veroorsaak. 