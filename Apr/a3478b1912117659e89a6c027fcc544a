Die raaiselagtige dood van ‘n jong man van Musina, die 27-jarige Henrie Mans, vervul sy ma met woede en laat baie vrae in haar gemoed. Mans se ma, Soekie Kock (ook van Musina), het Dinsdag gesukkel om die trane terug te hou terwyl sy vertel het van haar seun, haar enigste kind, se dood. Volgens Soekie het ‘n vriend van haar seun hom die oggend van 31 Maart net voor 05:30 kom oplaai. Haar seun was werkloos en het los werkies aanvaar waar hy kon. “Hy het hom gereeld kom oplaai om hom te gaan help,” het Soekie gesê. Dié keer sou hulle iemand op ‘n plaas gaan help om water te pomp. Volgens Soekie het sy haar seun vlugtig weer die middag gesien. “Die middag was hy vinnig by die huis. Al wat hy vir my gesê het, was dat hulle nog net twee watertenks het om vol te maak, dan kom hy huis toe,” het Soekie gesê. Sy het die storie daar gelos. “Want die ou kom tel hom altyd op en bring hom weer huis toe. Ek het aangeneem hy sal my seun net weer huis toe bring soos gewoonlik,” het Soekie gesê. Om 22:04 die aand het Soekie ‘n Please Call Me van haar seun gekry. “Ek het dit nie dadelik gesien nie, want ek het al geslaap. Toe ek hom probeer terugbel, toe is sy foon af. Ek het aangeneem hy wou laat weet hulle gaan langer besig wees en miskien was sy battery pap toe ek hom geskakel het. Hy luister gewoonlik musiek op sy foon. So, ek het my nie veel daaraan gesteur nie,” het Soekie gesê. Soekie sê sy het in die nag opgestaan en gesien Henrie het nie geëet nie. “Ek het aangeneem hy het ingekom en gaan slaap sonder om te eet, omdat hy moeg was, steeds onder die indruk dat sy vriend hom huis toe gebring het soos altyd.” Die oggend van 1 April het Soekie se lewe egter in duie gestort. “Twee minute voor sewe het my honde begin blaf. Ek het opgestaan om te gaan kyk hoekom blaf hulle. Dit is toe ek die polisievoertuig voor my huis sien staan.” Soekie het dadelik haar huis se sleutels gegryp en uitgegaan. “Ek het Henrie se vriend saam met die polisie sien staan. Daar was ook ‘n ander ou saam met hom. Ek het vir die vriend gevra ‘Waar is my kind!?’ Hy het sy rug op my gedraai en na die oorkant van die pad gekyk. Ek het weer vir hom gevra: ‘Waar is my kind!?’ Toe antwoord hy my vir ‘n tweede keer nie. Die derde keer toe skreeu ek amper vir hom: ‘Waar is my kind!?’” het Soekie gesê. Intussen het Soekie se boetie uit die huis gestap gekom het. Eers toe het Henrie se vriend haar die skoknuus meegedeel. “Hy het gesê: ‘Tannie, daar was ‘n ongeluk. Henrie is oorlede’. Hy het ook vir my gesê Henrie het net ‘n wond aan sy agterkop gehad,” het Soekie gesê. Dit het aan die lig gekom dat Henrie reeds die vorige aand dood aangetref is op die Musina/Tshipise-pad en dat dit blykbaar die einste vriend was wat Henrie kom oplaai het wat op sy lyk afgekom het. Sy beursie, selfoon, en sigaretaansteker was by hom gevind. Net sy huis- en bakkiesleutels was vermis. Soekie het antwoorde gesoek. “Die man wat saam met Henrie se vriend daar gestaan het, het toe afgehaak en vir ons gesê: ‘Kalmeer julle, dan bel ons julle later en dan vertel ons julle alles,’” het Soekie gesê. Henrie se vriend, dié se maat en die twee polisiebeamptes is toe daar weg by Soekie se huis. Soekie het dadelik gaan aantrek en polisiestasie toe gery. Daar is sy meegedeel dat haar seun se liggaam na Thohoyandou geneem is vir ‘n outopsie. Sy het toe haar seun se vriend geskakel en gevra of hy haar sou gaan wys waar haar seun dood is en haar na die lykshuis in Thohoyandou sou neem om haar seun se liggaam uit te ken. “Hy het gesê dit is reg, maar het later teruggeskakel en gesê hy gaan nie meer nie.” Dit was ook die laaste kontak wat sy met die vriend, asook die ander man wat saam met hom en die polisie by haar huis was, sou hê oor wat presies gebeur het. Soekie sê die vriend het wel beweer Henrie het hom omstreeks 22:00 die noodlottige aand meegedeel het dat hy solank pad toe gaan stap want sy ma sou hom kom haal. Dit, het Soekie gesê, is beslis nie waar nie. Die outopsie is Maandag gedoen en volgens die polisie, het Soekie gesê, is haar seun dood vanweë ‘n hou teen die agterkop, blykbaar met ‘n skerp voorwerp. Hy het ook, volgens Soekie, kneusmerke aan sy gesig gehad en snye aan sy hande, asof hy probeer keer het vir iets. “My seun is nie beroof nie, hy is vermoor. Ek weet nie of hy êrens anders vermoor is en sy liggaam later in die pad gegooi is nie,” het Soekie gesê. Al wat Soekie wil hê, is antwoorde oor wat gebeur het nie en hoe haar seun dood is. “Ek was baie kwaad. Die eerste twee dae het ek glad nie gehuil nie, omdat ek hierdie woede in my gehad het,” het Soekie gesê. Sy het bygevoeg dat sy pertinent vir Henrie se vriend gevra het of ‘n bakleiery op die plaas voorgekom het. “Hy het vir my gesê nee, glad nie,” het Soekie gesê. Soekie het baie vrae. Volgens haar het die vriend wat haar seun kom oplaai het se gedrag ook verander. “Hoekom wou hy my nie vat om my te gaan wys waar my seun dood is nie? Hoekom het die vriend my nie gebel om seker te maak ek kom ‘haal’ vir Henrie nie, want hy het my nommer? Hy weet ek ry nie daardie tyd van die aand nie. Hoekom het hy my nie die aand geskakel toe hulle op Henrie se liggaam afgekom het nie?” is van die vrae wat Soekie haarself afvra. Vanaf 1 April, het Soekie gesê, antwoord niemand haar nie, ook nie enige iemand op die plaas waar haar seun gaan werk het nie. “Ek sê nie dit was hulle nie, maar daar was meer mense op die plaas as net hulle, en meer as een mens is betrokke,” het Soekie gesê. Haar suspisies word aangevuur deur die feit dat die man wat Vrydagoggend saam met die vriend by haar huis was blykbaar reeds ‘n prokureur gaan sien het. “Ek weet nie watter kant toe nie. Dit is nog nie vir my ‘n realiteit nie. Ek weet my seun is dood. Ek het hom gesien, maar ek kan dit nog nie aanvaar nie. My seun het sy hele lewe lank by my gebly. As ma en seun het ons maar ons verskille gehad, maar hy was my hele lewe,” het Soekie gesê. Provinsiale polisie woordvoerder brigadier Motlafela Mojapelo het Woensdag by navraag bevestig dat die polisie ‘n saak van moord ondersoek, maar dat nog geen arrestasies in verband met die voorval gemaak is nie. Die polisieondersoek duur egter voort en hy het enige iemand wat inligting het oor die aand se gebeure versoek om die ondersoekbeampte in die saak, speursersant Rudzani  Rambuwani, te skakel by tel. 076 476 7520. Alternatiewelik kan hulle die polisie se 086 001 0111 skakel of hulle naaste polisiestasie besoek. 