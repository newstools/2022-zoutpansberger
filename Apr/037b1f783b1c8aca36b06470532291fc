Die wrede moord op die 71-jarige Louis Cloete en sy 65-jarige vrou Ina van Levubu het die afgelope week die Soutpansberg weereens tot in sy fondamente geskok. Te midde van die hartseer sal die egpaar onthou word vir die liefdevolle, omgee-mense wat hulle was. Die Cloetes is weliswaar pioniersfigure van die Soutpansberg en spesifiek die Levubu nedersetting. Wyle Louis se oupa, Patrick Hendrik Cloete, het hom gevestig op Witvlag, waar al vyf Cloete broers gebore is. Daarna het hulle by Nzhelele geboer, waarna Louis se pa, Andries, na Delmas verhuis en daar gaan boer het. In 1938 het pa Andries na Levubu verhuis en hulle gevestig op Plot 40 as tweede intrekkers van die Levubu nedersetting. Die res van die Cloete-broers (Louis se broers) het gevolg. Ben en Hendrik Cloete het in 1940 hulle intrek op onderskeidelik Plot 54 en 41 geneem en in 1954 het Jan Cloete en hulle jongste broer, Kooitjie, hulle op onderskeidelik Plot 59 en Plot 29 gevestig. Wyle Louis Cloete het sy skoolloopbaan op Levubu, Hoërskool Louis Trichardt en Hoër Landbouskool Kuschke voltooi. In 1978 is hy getroud met Trudie (nooi Stone), maar sy het gesterf tydens die geboorte van hul dogter, Gertruida. Gertruida is op 33 jaar oorlede en haar dogter, Danelle, woon by haar vader in Vereeniging. Louis en Ina (‘n nooi Schoeman van Warden in die Vrystaat) het daarna ontmoet en in 1980 is die egpaar getroud. Twee kinders is uit die huwelik gebore, naamlik dogter Ria (1982) en seun Andries (1989). Vir bykans 10 jaar het Louis vir sy pa geboer en daarna 20 jaar vir homself. Louis was ook werksaam by die Levubu Koöperasie en vir 30 jaar ‘n lid van die Soutpansberg Kommando. Ná ‘n suksesvolle grondeis het die familie hul plaas Apieskuil aan die staat afgestaan, maar het tot en met hul dood die plaashuis waar hulle kinders gebore is en grootgeword het, teruggehuur van die nuwe eienaars. Louis het vir amper vier dekades op die kerkraad van die Gereformeerde Kerk in Louis Trichardt gedien. ‘n Deel daarvan was saam met sy seun Andries, net soos Louis se pa op dieselfde kerkraad saam met sy oupa Patrick gedien het. Hier het die egpaar diep spore getrap. “Oom Louis het dekades lank met besondere vrug in die amp van ouderling gedien. Elke lidmaat wat onder sy herderlike sorg was, sal getuig van sy opregtheid, liefderyke omgee en nederigheid. Sy liefde vir houtwerk kon jaarliks op die Dopperfees se Handwerktafel gesien word. As daar ‘n bank of ‘n stoel stukkend was, het hy dit huis toe gevat en reggemaak soos nuut. Hy laat ‘n groot leemte op die kerkraad,” het die Gereformeerde Kerk se leraar, ds. Innes Nagel, gesê. Vir Nagel het die Cloetes ‘n besonderse plek in sy hart gehad. “Tannie Ina was getrou op die gemeente se sosiale-media-groepe. Amper daagliks het sy ons op hoogte gehou van die jongste beurtkragskedules, verkeersprobleme, ongelukke en ander algemene kennisgewings van belang. En natuurlik kon sy baie lekker kosmaak!” onthou Nagel. “Louis en Ina was twee steunpilare van ons gemeente en gemeenskap en ‘n voorbeeld van wat dit beteken om ‘n kind van die Here te wees. Ons eer hul nagedagtenis en dink met dankbaarheid aan die seën en vreugde waarmee hul ons lewe verryk het,” het Nagel gesê. ‘n Begrafnisdiens vir wyle Louis en Ina vind eerskomende Donderdag, 28 April, om 10:00 vanuit die NG Kerk Levubu-gemeente plaas. Die diens sal waargeneem word deur ds. Petrus Kriel. Die egpaar word oorleef deur hul kinders Ria (en skoonseun James), Andries (en skoondogter Marcelle) en kleinkinders Herman, Tyler en Danelle. Louis word ook oorleef deur sy suster Alida en broer Pat. Wyle Ina word oorleef deur haar broer Jurie. 