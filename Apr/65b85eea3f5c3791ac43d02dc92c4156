Alhoewel die regering die Covid-19 inperkingsregulasies drasties verslap het, gaan die nadelige sekondêre gevolge van die Covid-19 pandemie nog lank deur besighede en instansies gevoel word. Een van hierdie instansies is Ons Tuiste Ouetehuis op Louis Trichardt. Die tehuis spog met ‘n lang en kleurvolle geskiedenis, maar hulle toekoms is tans in die gedrang weens ‘n dreigende finansiële nood. “Ons het die afgelope paar jaar die losies jaarliks met die minimum verhoog om ons inwoners te akkommodeer, so ook gedurende die pandemie,” het die tehuis se bestuurder, me. Kittie de Bruin, gesê. De Bruin het egter bygevoeg dat hierdie minimum jaarlikse verhoging van tussen R100 en R150 net nie meer volhoubaar is nie. Terwyl losies met die minimum gestyg het, het minimum lone, hulle munisipale dienste, voedselware, wasmiddels, ensovoort eksponensieel die hoogte ingeskiet. Dan moet instandhoudingskoste, iets wat mens op ‘n ou gebou nie agterweë kan laat nie, nog bygereken word. Omdat Covid-19 almal se beursies raak en baie mense finansieel in die knyp is, het De Bruin verder verduidelik, kan baie mense bloot eenvoudig net nie meer bekostig om hulle ouers ouetehuis toe te stuur nie. Party mense mag dalk aanvoer dat die tehuis dan doodeenvoudig hulle losies goedkoper moet maak, maar volgens De Bruin is hierdie nie ‘n werkbare oplossing nie. Hulle is reeds in die knyp omdat hulle losies so goedkoop is. Personeelafleggings is ook nie ‘n opsie nie, aangesien die tehuis reeds met die minimum personeel bestuur word. “Ek neem graag die vrymoedigheid om die gemeenskap van Louis Trichardt en omliggende boere te nader om ons bejaardes wat nie finansieel sterk genoeg is nie, te help om hulle losies te betaal,” het Du Bruin gesê. Wat dit betref het sy gesê dat baie boere en sakepersone hulle reeds behulpsaam is met ondermeer skenkings van brandstof, gas, huismedisyne, voedsel en arbeid en daarvoor is en bly sy ongelooflik dankbaar. Persone wat graag die tehuis finansieel kan ondersteun, kan donasies inbetaal in die naam van L.T. Ouetehuis Vereniging, ABSA Bank, rekeningnommer 1000 510 730. Die verwysing “Hulpfonds” moet gebruik word. Indien enige iemand navrae hieroor het, kan De Bruin geskakel word by tel. 015 516 0997. 