Omgewingsbewaringsgroepe se geveg teen die regering se voorgestelde Musina Makhado Spesiale Ekonomiese Sone (MMSES) is die afgelope week ‘n nekslag toegedien toe die Limpopo LUR vir Ekonomiese Ontwikkeling, Omgewingsake en Toerisme, mnr. Thabo Mokone, hul appèl teen die goedkeuring van die projek se omgewingsassessering (EA) op 23 Februarie vanjaar van die hand gewys het. Dié besluit, sê hulle, was egter te verwagte. Verskeie nie-regeringsorganisasies (NRO’s), wat ingesluit het Agri Limpopo, Natural Justice, Birdlife SA, die Vhembe Mineral Resources Stakeholders Forum (VMRSF), die Centre for Environmental Authorisation, die Wildlife and Environmental Society of SA en All Rise Attorneys, het die goedkeuring ten opsigte van die ontbossing van sowat 8 000 hektaar vir die vestiging van infrastruktuur op die MMSES se suidelike perseel by Mopane teengestaan. Hulle het onder meer aangevoer dat die tyd vir die afhandeling van die EA verstryk het en dat die proses dus nie geldig was nie, dat die regering kortpaaie gevat het om die proses deur te druk en dat genoegsame openbare konsultasie oor die proses nie plaasgevind het nie. Mokone het egter doodeenvoudig ‘n streep getrek deur die organisasies se appèl en besware en alle partye is verlede Vrydag, 8 Julie, amptelik en skriftelik in kennis gestel dat hulle appèl afgekeur is. In die skrywes voer Mokone onder andere aan dat die tydperk vir die afhandeling van die Omgewings Assessering nie verstryk het nie, dat alles prosesse ten opsigte van die relevante wetgewing gevolg is, dat aan die minimum vereistes voldoen is ten opsigte van openbare deelname, dat die departement na alle inligting (insluitend die besware teen die projek) gekyk het voordat hulle ‘n besluit geneem het en dat niks in die proses om EA-goedkeuring te gee teenstrydig was met die bepalings van die Wet op Nasionale Omgewingsbestuur, Wet 107 van 1998, nie. Vir mense soos Johan Fourie, Soutpansberg inwoner en voorsitter van SOLVE (Save Our Limpopo Valley Environment), was Mokone se besluit nie ‘n skok nie. “Die besluit is glad nie 'n verrassing nie en ons was dit te wagte. Daar was geen manier dat die LUR 'n projek wat onder die Limpopo regering val sou afkeur nie. Ongelukkig moet ons deur die hele proses gaan (wat die appèl insluit) voordat ons kan voortgaan met verdere aksies. Ons is in gesprek met verskeie ander organisasies om verdere aksies te bespreek. Ons het van die begin af geweet dat die saak in die hof gaan draai, so dis waar ons tans is, en verskeie regsaksies word beplan. Ons is van mening dat daar genoegsame gronde is om die besluite wat geneem is en proses wat gevolg is, in die howe aan te vat,” het Fourie gesê. Christo Reeders van Christo Reeders Prokureurs in Johannesburg, wat namens die VMRSF en vier ander NRO’s opgetree het, was heel uitgesproke oor Mokone se besluit om hulle appèl van die hand te wys. “Jy kon dit van ‘n myl af sien kom. Die uitslag op die appèl was totaal voorspelbaar, sonder twyfel. Van dag een af het ons dit geweet. Wat vir my ‘n groter bron van kommer is, is dat hier blykbaar ‘n situasie van totale anargie besig is om te ontstaan,” het Reeders tydens ‘n telefoniese onderhoud met die Zoutpansberger Dinsdagoggend gesê. Reeders het gesê die provinsiale regering het deurlopend hulle afgevee aan prosedures rondom die proses. Bewyse hiervan, het Reeders gesê, is menigvuldig. So byvoorbeeld, het Reeders gesê, het MEC Mokone op 28 Junie, ‘n week voor hy amptelik hulle appèlle van die hand gewys het, reeds in die openbaar gaan vertel het hoe wonderlik die projek gaan wees tydens ‘n oorsigbesoek van die regering aan die MMSES se noordelike terrein noord van Musina. “Ek kan nie dink dat as jy veronderstel is om objektief en neutraal ‘n besluit te neem oor hangende appèlle, en jy voor jy die besluit neem die voordele van hierdie dinge in die openbaar besing, dan lyk dit vir my of jou objektiwiteit daarmee heen is,” het Reeders gesê. Hy verwys na ‘n ander geval op 28 November 2019, tydens ‘n beleggersvergadering in Sandton wat hy bygewoon het. “Toe staan daardie Premier Stanley Mathabatha daar en sê: ‘This is a project too big to fail, and it will happen, whether you people like it or not!’ Nou, die oomblik as iemand dít vir jou sê, moet jy weet sy gedagtegang is gesluit vir enige alternatiewe oortuigings ... hier sien jy nou die manifestering van daardie houding,” het Reeders gesê. Wat Reeders-hulle se volgende optrede betref nadat hulle appèl afgewys is, het hy gesê dat hulle ‘n hersieningsaansoek in die Hooggeregshof sal bring en daarmee saam ‘n interdik vra om die proses aan bande te lê. “My bekommernis is dat die regering op sekere vlakke hulle nie steur aan hofbevele nie,” het Reeders gesê. Hy sê so ‘n situasie is ontstellend. Volgens hom is dit die Staat se verantwoordelikheid om hulle eie wetgewing na te kom. “Dit is nie die publiek se werk om elke tweede week hof toe te hardloop om ‘n bevel te kry om die Staat te kry om sy werk te doen nie,” het Reeders gesê. Volgens Reeders is die tyd verby om ordentlik te wees in hierdie land. “As jy nog iewers met hierdie mense ‘n gesprek kon gevoer het, en daar was ‘n rasionele reaksie wat meriete gehad het, sou dit ander gewees het. Maar al wat ek, met respek, tot nou toe gehoor het was net ‘n ‘pot stront’,” het Reeders gesê. Wat dit betref het Reeders gesê dat steeds geen antwoord vir die water en elektrisiteit vir die projek nie gevind is nie, en tog beur hulle voort. 