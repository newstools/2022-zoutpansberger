Verskeie eiendomsagente in Louis Trichardt het ‘n beloning aangebied vir die arrestasie en skuldigbevinding van die persoon(e) wat die ysterpaaltjies steel waarmee hulle advertensieborde by huise ingeslaan word. Andel Greyling van Anhetico, Lizet Joubert van Lizet Joubert Eiendomme en Marita Gibson van Harcourts het elk ‘n R1 000 beloning aangebied om die booswig(te) te vang. Volgens inligting beskikbaar is dit (een) van die boemelaars in die dorp wat so met hulle “trollies” in die woongebied rondloop. “Dit kos my nou al ‘n plaas se prys om die staalpenne te vervang. Ek wil graag vir die skrootwerfeienaars in die dorp vra om nie sulke penne aan te koop nie, want hulle dra by tot die probleem,” het Andel gesê. In sommige gevalle word die advertensieborde afgeruk en net die paaltjies word gevat. “Maar van hulle vat ook die plastiekborde, want hulle slaap daarop,” het Andel gesê. Leeglêers sal duidelik deesdae enige iets sal doen om geld te maak en diefstal is die maklikste opsie. In ‘n ander onlangse geval het ‘n plaaslike boukontrakteur laat weet dat hy hoekpenne uitgesit het vir ‘n gebou se fondasies, net om te sien dat iemand deur die aand gekom het en al sy penne gesteel het. Persone wat die skuldige(s) opmerk wat die agente se borde steel en kan bydra tot hulle suksesvolle vervolging kan vir Andel skakel by tel. 083 442 0435, Lizet by 083 442 0428 of Marita by 072 116 7255. 