Die Zimbabwiese man wat daarvan beskuldig word dat hy mede-verantwoordelik was vir ‘n reeks huisrooftogte in Louis Trichardt, die 35-jarige Fortune Moyo, het op 18 Mei vir ‘n tweede keer in die hof op die dorp verskyn. Sy saak is uitgestel tot 6 Junie vir verdere ondersoek en hy sal in aanhouding bly tot dan. Die saak teen Moyo, wat op 13 Mei gearresteer is, hou verband met ‘n reeks gewelddadige huisrooftogte waarby twee mans betrokke was sedert die begin van Maart. Hul laaste slagoffers, sover bekend, was JP van Niekerk (35) en sy vrou Norlette (33) van Douthwaitstraat die oggend van 11 April. Die Van Niekerks se beskrywing van hul twee aanvallers stem ooreen met die beskrywing van die twee verdagtes wat die aand van 23 Maart die 69-jarige Willem van Wyngaardt in sy huis in Reitzstraat oorval, beroof en vir dood agtergelaat het. Verder stem hulle beskrywing ook ooreen met dié van die twee mans wat gedurende die vroeë oggendure van 18 Maart die 70-jarige Elsa Vos van Kokstraat in haar huis oorval en beroof het. Die twee se terreurveldtog het blykbaar op 3 Maart begin toe hulle ‘n familie, skaars drie huise van Vos se woning en ook gedurende die vroeë oggendure, beroof het. Tydens hierdie roof is ‘n klein pistooltjie gesteel. Hierdie wapen stem ooreen met die beskrywing van die wapen wat tydens die aanvalle op Vos en Van Wyngaardt gebruik is, asook die wapen wat tydens die rooftog by die Van Niekerks gebruik is. In al die gevalle, behalwe in Vos se geval, waar die verdagtes besluit het om eerder nie haar voertuig te vat nie, het die aanvallers met hul slagoffers se voertuie gevlug. Ná die aanval op die Van Niekerks het plaaslike polisiewoordvoerder konstabel Irene Radzilane gesê dat ‘n taakspan aangestel is om die reeks rooftogte te ondersoek. Die polisie was tot in daardie stadium huiwerig om te sê dat die sake met mekaar verband hou, maar het wel genoem dat die modus operandi in al die sake dieselfde was. Ná Moyo se arrestasie is hy positief verbind met die aanval en rooftog by die 70-jarie Elsa Vos, asook die gewelddadige huisroof by die Van Niekerk-egpaar se woning. Die klagte teen Moyo sluit in ontvoering en inbraak met die opset om te steel. Intussen duur die soektog na die tweede verdagte in die voorvalle steeds voort. 