Die bestuur van Ons Tuiste Ouetehuis in Louis Trichardt het weereens 'n beroep gedoen op inwoners om nouer betrokke te raak by die tehuis en te help om van die bejaardes se maandelikse losies te help betaal. Soos baie ander instansies het die Covid-19 pandemie ook die dag-tot-dag bestuur van die huis uiters nadelig geraak. “Ons het die afgelope paar jaar die losies jaarliks met die minimum verhoog om ons inwoners te akkommodeer, so ook gedurende die pandemie,” het die tehuis se bestuurder, me. Kittie de Bruin, gesê. Sy het egter bygevoeg dat hierdie minimum jaarlikse verhoging nie meer volhoubaar is nie. Terwyl losies met die minimum gestyg het, het minimumlone, hulle munisipale dienste, voedselware, wasmiddels, ensovoort eksponensieel die hoogte ingeskiet. Dan moet instandhoudingskoste, iets wat mens op ‘n ou gebou nie agterweë kan laat nie, nog bygereken word. “Ek neem graag die vrymoedigheid om die gemeenskap van Louis Trichardt en omliggende boere te nader om ons bejaardes wat nie finansieel sterk genoeg is nie, te help om hulle losies te betaal,” het Du Bruin gesê. Wat dit betref het sy gesê dat baie boere en sakepersone hulle reeds behulpsaam is met ondermeer skenkings van brandstof, gas, huismedisyne, voedsel en arbeid en daarvoor is en bly sy ongelooflik dankbaar. Persone wat graag die tehuis finansieel kan ondersteun, kan donasies inbetaal in die naam van L.T. Ouetehuis Vereniging, ABSA Bank, rekeningnommer 1000 510 730. Die verwysing “Hulpfonds” moet gebruik word. Indien enige iemand navrae hieroor het, kan De Bruin geskakel word by tel. 015 516 0997. 